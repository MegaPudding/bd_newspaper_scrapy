url,title,article
https://www.prothomalo.com/bangladesh/8ecp251qp7,পরীমনি বিরুদ্ধে মাদক মামলার কার্যক্রম ৬ মাস পরিচালনা না করতে বিচারিক আদালতকে নির্দেশ আপিল বিভাগের,অভিনয়শিল্পী পরীমনির বিরুদ্ধে করা মাদক মামলার কার্যক্রম ৬ মাস পরিচালনা না করতে বিচারিক আদালতকে নির্দেশ দিয়েছেন আপিল বিভাগ
https://www.prothomalo.com/bangladesh/district/enmzq2y5xq,কক্সবাজারে সমুদ্রে ভেসে পাহাড়-সৈকত দেখার সুযোগ,"এত দিন বিশ্বের দীর্ঘতম কক্সবাজার সমুদ্রসৈকতের বালুচরে দাঁড়িয়ে গভীর সাগরের জলরাশি ও সূর্যাস্ত উপভোগ করতেন লাখো পর্যটক। এখন জাহাজে বসে গভীর সমুদ্র থেকে পাহাড়, দ্বীপ ও সৈকত দেখছেন পর্যটকেরা। শীতের এই মৌসুমে বঙ্গোপসাগর অনেক শান্ত। শান্ত সাগরে বসে সকাল থেকে সন্ধ্যা পর্যন্ত পর্যটকেরা চারপাশের সৌন্দর্য উপভোগ করছেন। দিনব্যাপী ভ্রমণের এই সুযোগ করে দিয়েছে ‘ফারহান এক্সপ্রেস ট্যুরিজম’ নামের বেসরকারি একটি প্রতিষ্ঠান। গত ১৯ ডিসেম্বর থেকে তারা সাগরে নামিয়েছে ২০০ জন ধারণক্ষমতার জাহাজ ‘এসটি শহীদ সুকান্ত বাবু’।,আগামী ১৫ মার্চ পর্যন্ত জাহাজটির সাগরে চলাচলের সরকারি অনুমোদন আছে। এই জাহাজে রাত্রিযাপনের ব্যবস্থা নেই। গত ২০ দিনে অন্তত সাড়ে ৩ হাজার পর্যটক জাহাজে চড়ে সমুদ্রভ্রমণের অন্য রকম আনন্দ উপভোগ করেন। ভ্রমণ করতে মাথাপিছু ভাড়া গুনতে হয় ১ হাজার ২০০ টাকা করে।,প্যাকেজের আওতায় সকাল ১০টায় জাহাজটি বিমানবন্দর সড়কের নুনিয়ছিটা তিন রাস্তার মোড় বিআইডব্লিউটিএ ঘাট থেকে যাত্রীদের নিয়ে যাত্রা শুরু করে। শহরের বাঁকখালী নদী, নদীতীরের মিনি সুন্দরবনখ্যাত প্যারাবন, দেশের সর্ববৃহৎ নাজিরারটেক শুঁটকিপল্লি ও কক্সবাজার আন্তর্জাতিক বিমানবন্দরের জল ছুঁয়ে উড়োজাহাজ নামার জন্য নির্মিতব্য রানওয়ে প্রকল্প দেখানো হয়। এরপর জাহাজটি বঙ্গোপসাগর পাড়ি দিয়ে পৌঁছে মহেশখালীর আদিনাথ মন্দির জেটিতে। জেটির দুই পাশে ঘন সবুজ প্যারাবন। সেখানে নেমে যাত্রীরা যান ২৮৮ ফুট উঁচু মৈনাক পর্বতের চূড়ায় স্থাপিত সনাতন ধর্মাবলম্বীদের তীর্থস্থান আদিনাথ মন্দিরে। মন্দিরের পাশে আছে রাখাইনপল্লি।,পর্যটকদের নিয়ে জাহাজ আবার আদিনাথ জেটি থেকে বঙ্গোপসাগর দিয়ে যায় সোনাদিয়া দ্বীপের দিকে। মুক্তা ও শুঁটকি উৎপাদনের জন্য প্রসিদ্ধ সোনাদিয়ার সমুদ্রসৈকতে লাল কাঁকড়ার দৌড়ঝাঁপ পর্যটকদের বিমোহিত করে।,এরপর কক্সবাজার সৈকতের শৈবাল, সুগন্ধা, কলাতলী পয়েন্টের সামনে দিয়ে জাহাজটি বেলা দেড়টা নাগাদ পৌঁছে দক্ষিণ দিকের হিমছড়ি ঝরনা এলাকায়। সেখানে পর্যটকদের জন্য দুপুরের খাবারের আয়োজন থাকে। এরপর যাত্রা করে জাহাজটি বিকেল পাঁচটা নাগাদ পৌঁছে বাঁকখালী নদীর বিআইডব্লিউটিএ জেটিঘাটে।,প্রতিষ্ঠানটির ব্যবস্থাপনা পরিচালক হোসাইন ইসলাম বাহাদুর প্রথম আলোকে বলেন, কক্সবাজার সৈকতে লাখো পর্যটকের সমাগম ঘটছে। সৈকতের পানিতে নেমে গোসল, বালুচরে দাঁড়িয়ে সূর্যাস্ত উপভোগ, কক্সবাজার-টেকনাফ মেরিন ড্রাইভসহ দর্শনীয় কিছু স্থান পরিদর্শন ছাড়া বিনোদনের তেমন কিছু নেই। পর্যটকের চাহিদা পূরণে সমুদ্রবিনোদনের এ উদ্যোগ হাতে নেওয়া হয়েছে।,সপরিবার জাহাজে চড়ে গভীর সমুদ্র ঘুরে আসতে পেরে খুশি কক্সবাজারের শরণার্থী ত্রাণ ও প্রত্যাবাসন কমিশনার (আরআরআরসি) কার্যালয়ের হিসাবরক্ষণ কর্মকর্তা নিলু বড়ুয়া। তিনি বলেন, মাথাপিছু ১ হাজার ২০০ টাকায় তাঁরা ভালোভাবে ভ্রমণ করতে পেরে আনন্দিত।,আরেক পর্যটক স্কুলশিক্ষক সুজাতা বড়ুয়া বলেন, প্রমোদতরিতে বসে উপকূলের গাছপালা, পাহাড় আর সমুদ্রসৈকত অন্য রকম মনে হয়েছে। গভীর সাগর থেকে বালুচরে দাঁড়ানো পর্যটকদের পিঁপড়ার মতো দেখায়। সাগরে ডলফিনের বিচরণ, নৌকা নিয়ে জেলেদের মাছ ধরার দৃশ্য, সূর্যাস্ত—সব মিলিয়ে অভিজ্ঞতা খুবই ভালো।,ঢাকার মীরপুরের ব্যবসায়ী সাইফুল আশরাফ বলেন, তিন বছর পর স্ত্রী ও দুই ছেলেমেয়ে নিয়ে কক্সবাজার ভ্রমণে এসেছেন তিনি। সমুদ্রভ্রমণের জন্য প্রথমে তাঁদের দ্রুতগতির স্পিডবোটে মহেশখালীর আদিনাথ মন্দিরে যাওয়ার কথা ছিল। যখন জাহাজে সমুদ্রভ্রমণের ব্যবস্থার কথা শুনলেন, তখন এখানেই চরে বসলেন। গভীর সমুদ্র থেকে চারপাশের প্রাকৃতিক দৃশ্য এককথায় অপূর্ব বলে মত তাঁর।"
https://www.prothomalo.com/opinion/editorial/i5wlll05vx,নষ্ট হওয়ার আগেই ব্যবস্থা নিন,"কার্যকর ও সার্থক প্রকল্পের জন্য দূরদৃষ্টিসম্পন্ন পরিকল্পনা যে প্রয়োজন, সে সত্যটা এ দেশে সহজে কেউ স্বীকার করেন না। সরকারি প্রকল্পের ধরন, প্রকরণ ও ব্যয়–প্রক্রিয়া দেখে মনে হয়, নীতিপ্রণেতারা ধরেই নিয়েছেন প্রকল্প-পরিকল্পনার খুঁটিনাটি নিয়ে বিশদ আলাপ সময় নষ্ট করার শামিল। ফলে অধিকাংশ প্রকল্প বিপুল ব্যয়ে অশ্বডিম্ব প্রসব করে থাকে। দেশের প্রায় সাড়ে ১৬ কোটি মানুষ গণনা করতে প্রায় ১ হাজার ৬০০ কোটি টাকা খরচ করে প্রশ্নবিদ্ধ হওয়া ‘জনশুমারি ও গৃহগণনা’ প্রকল্পের প্রকৃতি সেই ধরনের ভাবনার উদ্রেক করে।,এই প্রকল্পের আওতায় দেশজুড়ে ঘরে ঘরে গিয়ে মানুষের তথ্য সংগ্রহ করতে ৪৪৭ কোটি টাকায় প্রায় চার লাখ ট্যাবলেট পিসি (ট্যাব) কিনেছিল বাংলাদেশ পরিসংখ্যান ব্যুরো (বিবিএস)। ট্যাবগুলো যাতে বৃষ্টিতে না ভেজে, সে জন্য তিন কোটি টাকায় পানিরোধক ব্যাগ আর তথ্য সংগ্রহকারীরা যাতে না ভেজেন, সে জন্য মাত্র সাত দিনের তথ্য সংগ্রহ কাজে ১৩ কোটি টাকায় সাড়ে চার লাখ ছাতা কেনা হয়েছিল। জনশুমারি শেষ। এখন ট্যাবগুলো পড়ে আছে। সেগুলো এখন নষ্ট হওয়ার ঝুঁকিতে। ,ট্যাব কেনার পরিকল্পনায় যাঁরা ছিলেন, তাঁরা সে সময় জনশুমারির পর এগুলো কোথায় ব্যবহার করা হবে, তা নিয়ে ভাবার সময় পাননি। এখন কর্মকর্তারা চাইছেন যত দ্রুত সম্ভব সেগুলো কোথাও ব্যবহারের ব্যবস্থা করা হোক। বিবিএস ট্যাবগুলো কোন প্রতিষ্ঠানকে দেওয়া যায়, তার ওপর মতামত দিতে সংশ্লিষ্ট মন্ত্রণালয়গুলোকে বলছে।,স্পষ্টতই এই ট্যাব কেনার পরিকল্পনায় গলদ ছিল। সাত-আট দিন ব্যবহারের পর এত ট্যাব কোথায় কাজে খাটানো হবে, তা ঠিক না করার এই গলদ কোনো মহলের আর্থিক স্বার্থ রক্ষার্থে ইচ্ছাকৃত নাকি নির্জলা অনিচ্ছাকৃত, সেটি অবশ্য প্রমাণসাপেক্ষ। তবে তা ইচ্ছাকৃতই হোক আর অনিচ্ছাকৃতই হোক, বাস্তবতা হলো ট্যাবগুলো কাজে লাগাতে না পারলে শিগগিরই তা ‘ভাঙারির’ খাতায় উঠবে। তখন ভাঙারি হিসেবে এর একটা ‘গতি’ করার একটি নতুন ‘সুযোগ’ তৈরি হবে। সেই প্রক্রিয়ায় নতুন করে অন্য কারও আর্থিক স্বার্থ উদ্ধারের সুযোগ হবে কি না, সেই প্রশ্নও এড়িয়ে যাওয়ার মতো নয়।,তবে আশার কথা, বিবিএস ও পরিকল্পনা মন্ত্রণালয় থেকে এসব ট্যাব থেকে ১ লাখ ৬১ হাজার ৫৮৫টি ট্যাব ব্যবহারের আবেদন এসেছে। তাদের কাছে গেলে হয়তো এগুলো কাজে লাগতে পারে। তবে আরও ২ লাখ ৩৯ হাজার ৪১৫টি ট্যাব কাকে দেওয়া যায়, সে উপায় এখনো অজানা। এ নিয়ে একেকজন একেক মত দিচ্ছেন। কেউ বলছেন, জিপিএ–৫ পাওয়া শিক্ষার্থীদের দেওয়া হোক। কেউ বলছেন, শিক্ষকদের দেওয়া হোক।,বিপুল অঙ্কের টাকায় এসব ট্যাব কেনার আগেই ভাবা উচিত ছিল পরে কী কাজে ব্যবহৃত হবে, তার উপায় খুঁজে বের করা। যেহেতু তা হয়নি, এখন তা কোন প্রক্রিয়ায় কোন খাতে খাটালে যথার্থ কাজে লাগবে, সেটি দ্রুত খুঁজে বের করা দরকার। পাশাপাশি ভবিষ্যতে এ ধরনের প্রকল্প অনুমোদনের শর্ত হিসেবে প্রকল্প শেষে সংশ্লিষ্ট সরঞ্জাম কী কাজে লাগবে, সে বিষয়ে স্পষ্ট পরিকল্পনা জমা দেওয়ার বিধান রাখা দরকার।"
https://www.prothomalo.com/bangladesh/district/588zhekspw,ভাটায় যাচ্ছে পদ্মাতীরের মাটি ,"ফসলের চেয়ে ভাটায় মাটি–বালু বিক্রি করে বেশি টাকা পাওয়া যাচ্ছে। এ জন্য কৃষকেরা মাটি ও বালু বিক্রি করছেন।,দু-তিন বছর আগেও পদ্মা নদীর তীর ঘেঁষে কয়েক হাজার বিঘা জমিতে বাদাম, মসুর, তিল ও শর্ষের আবাদ করতেন কৃষকেরা। তবে ফসলের চেয়ে ইটভাটায় মাটি ও বালু বিক্রি করে বেশি টাকা পাওয়া যাচ্ছে। এ জন্য কৃষকেরা ইটের ভাটায় মাটি ও বালু বিক্রি করছেন।,এই চিত্র কুষ্টিয়ার কুমারখালী উপজেলার শিলাইদহ ইউনিয়নের মাজগ্রাম, ছোট মাজগ্রাম ও জুড়ালপুর এলাকার। এতে কৃষিজমির পরিমাণ কমে যাচ্ছে। অন্যদিকে পরিবেশের ভারসাম্য নষ্ট হওয়ার শঙ্কা দেখা দিচ্ছে। উপজেলা প্রশাসন বলছে, কৃষিজমির মাটি ও বালু কাটলে জমির শ্রেণি পরিবর্তন হওয়ার সম্ভাবনা রয়েছে। জমির শ্রেণি পরিবর্তন করা সরকারিভাবে সম্পূর্ণ নিষিদ্ধ।,গত শুক্রবার শিলাইদহ ইউনিয়নের মাজগ্রাম, ছোট মাজগ্রাম ও জুড়ালপুর এলাকায় গিয়ে দেখা গেছে, পদ্মা নদীর তীর ঘেঁষে বিস্তীর্ণ চর জেগেছে। সেখানে শর্ষে, মসুর, কলাগাছসহ বিভিন্ন ফসলের আবাদ করা হয়েছে। সেখানে অন্তত ১৫টি খননযন্ত্র (এক্সকাভেটর) দিয়ে মাটি ও বালু কাটা হচ্ছে। শ্যালো ইঞ্জিনচালিত লাটাহাম্বা, ট্রলি, মাহিন্দ্রাসহ বিভিন্ন গাড়িতে করে ইটভাটায় নেওয়া হচ্ছে।,এ সময় কথা হয় মাজগ্রামের কৃষক সুলতান খানের সঙ্গে। তিনি বলেন, এখানে তাঁর প্রায় ৯০ শতক জমি রয়েছে। জমিতে দু-তিন বছর আগে বাদামের চাষ করতেন। কিন্তু চাষের চেয়ে মাটি বিক্রিতে লাভ বেশি। বর্তমানে সবাই চাষাবাদ বন্ধ করে ভাটায় মাটি বিক্রি করছেন। তিনিও প্রতি ৩৩ শতক জমির মাটি এক লাখ টাকায় বিক্রি করেছেন।,একই এলাকার আবুল হোসেন নামের আরেক কৃষক বলেন, আগে সবাই চাষাবাদ করতেন। কিন্তু চাষে তেমন লাভ হয় না। তিনি প্রতি বিঘা জমির মাটি ও বালু ৯০ হাজার টাকা করে বিক্রি করেছেন।,শিলাইদহ ইউনিয়নে বর্তমানে ১২টি ইটভাটা রয়েছে। পাঁচ বছর আগেও ইউনিয়নে ভাটার সংখ্যা ছিল দু-তিনটি। ভাটার সংখ্যা বৃদ্ধি পাওয়ায় পদ্মাতীরের অনেক কৃষক চাষাবাদ বন্ধ করে ভাটায় মাটি ও বালু বিক্রি করছেন। এতে অন্য কৃষকদের চাষাবাদ ব্যাহত হচ্ছে।,এ বিষয়ে জুড়ালপুর গ্রামের কৃষক কুদ্দুস আলী বলেন, আগে চরজুড়ে বাদাম, শর্ষে, তিল, মসুরসহ হরেক রকম ফসল চাষাবাদ করা হতো। কিন্তু ভাটা বেশি হওয়ায় এখন মাটির দাম বেশি। তাই সবাই ভাটায় মাটি বিক্রি করছেন।,কৃষক শাকিল হোসেন বলেন, তাঁর চার বিঘা জমিতে কলার চাষ রয়েছে। কিন্তু বালুমাটিতে ফসল ভালো হচ্ছে না। তাই কলাগাছ কেটে বালু বিক্রি করেছেন।,জানতে চাইলে একটি ইটভাটার মালিক রানা জোয়ারদার বলেন, কৃষকদের কাছ থেকে প্রতি বিঘা জমির মাটি এক লাখ টাকায় কিনছেন। এতে কৃষকদের সম্মতি রয়েছে। ,ইউনিয়নের কল্যাণপুর গ্রামে এমএসবি ব্রিকসের মালিক ফজলুর রহমান বলেন, পদ্মা নদীর তীরে তাঁর প্রায় ২০ বিঘা জমি রয়েছে। জমিতে ফসল ভালো হয় না। তাই নিজের জমি থেকে ভাটায় মাটি নিচ্ছেন।,কৃষি বিভাগ ও স্থানীয় ব্যক্তিরা বলছেন, কৃষি ও কৃষিজমি রক্ষায় মাটি কাটা বন্ধ করা এবং দোষী ব্যক্তিদের আইনের আওতায় আনা দরকার। জুড়ালপুর গ্রামের আমির হোসেন বলেন, চাষাবাদ করলেই পদ্মার চরে ভালো ফসল ফলানো সম্ভব। কিন্তু কিছু অসাধু ভাটার মালিক ও কৃষক আইন অমান্য করে বালু ও মাটি কেনাবেচা করছেন। ,উপজেলা কৃষি সম্প্রসারণ কর্মকর্তা রাইসুল ইসলাম বলেন, কয়েক বছর আগে সেখানে বাদামসহ বিভিন্ন তেলজাতীয় ফসলের চাষাবাদ হতো। সরকার কৃষির উৎপাদন বাড়াতে প্রণোদনার ব্যবস্থা করেছে। কিন্তু ইটভাটার কারণে কৃষিজমি ও উৎপাদন কমে যাচ্ছে। ,সহকারী কমিশনার (ভূমি) আমিরুল আরাফাত বলেন, কৃষিজমির মাটি ও বালু কাটলে জমির শ্রেণি পরিবর্তন হওয়ার সম্ভাবনা রয়েছে। আর জমির শ্রেণি পরিবর্তন করার বিষয়ে সরকারি বিধিবিধান রয়েছে। মাটি কাটার বিষয়ে খোঁজ নিয়ে ব্যবস্থা নেওয়া হবে।"
https://www.prothomalo.com/technology/automobiles/he0qur4kkm,সুজুকির নতুন গাড়ি,"নতুন বছরের শুরুতে নতুন গাড়ি নিয়ে এসেছে উত্তরা মোটরস লিমিটেড। সুজুকির ব্রেৎজা নামের গাড়িটি দেশের বাজারে পাওয়া যাচ্ছে। সম্পূর্ণ নতুন সুজুকি ব্রেৎজা সিটি-ব্রেড এসইউভি ধরনের গাড়িটিতে রয়েছে বৈদ্যুতিক স্বচ্ছ ছাদ (সানরুফ), সঙ্গে আরও নতুন বৈশিষ্ট্য যেমন হেডআপ ডিসপ্লে, ৩৬০ ডিগ্রি রিয়ার ভিউ ক্যামেরা এবং ৬টি এয়ার ব্যাগ।,গাড়িটি সম্পর্কে জানতে চাইলে উত্তরা মোটরস লিমিটেডের পরিচালক নাঈমুর রহমান বলেন, বাংলাদেশে প্রশস্ত ও প্রিমিয়াম গাড়ির যথেষ্ট চাহিদা রয়েছে। গাড়িটিকে হট অ্যান্ড টেকি বলছে সুজুকি। ব্রেৎজাতে রয়েছে ২০টির বেশি উচ্চ প্রযুক্তিগত বৈশিষ্ট্য। ,একগুচ্ছ নিরাপত্তা সুবিধাও রয়েছে এতে। যা শহুরে অ্যাডভেঞ্চারে আনন্দ দিতে পারবে।,ব্রেৎজা হাইব্রিড গাড়ি। ফলে এটি জ্বালানি সাশ্রয়ী। গাড়িটি সাতটি ভিন্ন রঙে পাওয়া যাচ্ছে। গাড়িটির মূল্য ৩৫ লাখ টাকা থেকে শুরু।"
https://www.prothomalo.com/sports/football/ij4xm2pfgh,"এফএফএফ প্রেসিডেন্টকে এমবাপ্পে, ‘কিংবদন্তিকে এভাবে অসম্মান করবেন না’","ফ্রান্সের পরবর্তী কোচ হবেন জিনেদিন জিদান—এমন একটা গুঞ্জন ছিল ফুটবল বিশ্বে। তবে জিদানকে নয়, গত এক দশক কাজ করে আসা দিদিয়ের দেশমকেই আগামী বিশ্বকাপ পর্যন্ত কোচের দায়িত্ব দিয়েছে ফ্রেঞ্চ ফুটবল ফেডারেশন (এফএফএফ)। ,ঘটনা এখানেই শেষ হয়ে যেতে পারত, কিন্তু জিদানকে উপেক্ষা করা নিয়ে এফএফএফপ্রধান নোয়েল লা গ্রায়েত এমন কিছু মন্তব্য করেছেন, যা এখন ফরাসি ফুটবলে নতুন আলোচনার জন্ম দিয়েছে। জিদানের মতো কিংবদন্তি খেলোয়াড়-কোচকে ‘অসম্মানে’র বিষয়ে মুখ খুলেছেন এ সময়ে ফ্রান্সের সবচেয়ে বড় তারকা কিলিয়ান এমবাপ্পে।,বৃহস্পতিবার দেশমের সঙ্গে চুক্তি নবায়নের পর ফ্রান্সের আরএমসি স্পোর্টসকে একটি সাক্ষাৎকার দেন গ্রায়েত। সেখানে জিদানের প্রসঙ্গও উঠে আসে। ১৯৯৮ বিশ্বকাপজয়ী এই তারকা এরই মধ্যে যুক্তরাষ্ট্রের কোচ হওয়ার প্রস্তাব পেয়েছেন। তবে ফ্রান্সের কোচ হওয়ার ইচ্ছে আছে বলে সেই প্রস্তাব ফিরিয়ে দিয়েছেন। এখন নিজের দেশেরও দায়িত্ব না পাওয়ায় তিনি হয়তো ব্রাজিলের কোচ হতে পারেন—এই প্রসঙ্গে গ্রায়েত বলেন, ‘জিদান ব্রাজিলে? আমার কিছু আসে–যায় না। সে যা চায়, করুক। আমার ভাবার বিষয় নয় এটা। ওর সঙ্গে আমি কখনোই এ নিয়ে আলাপ করিনি। দেশমের সঙ্গে সম্পর্ক ছেদের কথা আমরা কখনোই ভাবিনি।’,জিদান রিয়াল মাদ্রিদের কোচের চাকরি ছাড়েন ২০২১ সালের মে মাসে। এরপর কোনো ক্লাবে তিনি যোগ দেননি। এ ক্ষেত্রে ফ্রান্স জাতীয় দলের দায়িত্ব নেওয়ার চিন্তাই মূল কারণ ছিল বলে খবর ফরাসি গণমাধ্যমে। কিন্তু ফরাসি ফুটবল কর্তৃপক্ষ বর্তমান কোচকে নিয়েই সামনে এগোনোর সিদ্ধান্ত নিয়েছে। ,এ ক্ষেত্রে নতুন করে সামনে এগোনোর সুযোগ ছিল কি না, আরএমসির সঞ্চালকের এমন প্রশ্নে গ্রায়েত বলেন, ‘আমি জানি না, সামনে আগানো বলতে কী বোঝাচ্ছেন। হ্যাঁ, পদটির জন্য আশপাশেই ছিল জিদান। তার প্রচুর সমর্থক। কেউ কেউ অপেক্ষা করেছে দেশম কত দ্রুত চলে যাবে। কিন্তু দেশমকে দোষারোপের জায়গা কোথায়?’,জিদানকে কোচ বানানোর বিষয় নিয়ে ফরাসি সংবাদমাধ্যমের খবরের সমালোচনা করেন গ্রায়েত, ‘কিছু সাংবাদিক জানে না, কী লিখতে হবে। তারা ভালোর চেয়ে খারাপই বেশি লেখে। সত্যি বলতে, যারা জিদান ব্রাজিলে চলে যাবে বলে আগাম নিন্দা করে, তাদের আমি কখনোই আমলে নিই না। সে ব্রাজিলে গেলে যাক। যেখানে ইচ্ছা যেতে পারে।’,একপর্যায়ে গ্রায়েত বলে ওঠেন, ‘জিদান যদি আমাকে ফোন করত, তাহলে কী হতো? নিশ্চিতভাবে কিছুই হতো না। আমি ওর ফোনই তুলতাম না।’ ,Zidane câest la France, on manque pas de respect Ã  la lÃ©gende comme Ã§aâ¦ ð¤¦ð½ââï¸,ফ্রেঞ্চ ফুটবল ফেডারেশনের প্রধানের এসব মন্তব্য ভালো লাগেনি এমবাপ্পের। কাতার বিশ্বকাপের ফাইনালে হ্যাটট্রিক করা এমবাপ্পে নিজের ক্ষোভের কথা বোঝাতে আশ্রয় নিয়েছেন সামাজিক যোগাযোগমাধ্যমের। ২৪ বছর বয়সী পিএসজি তারকা লিখেছেন, ‘জিদানই ফ্রান্স, কিংবদন্তিকে আমরা এভাবে অসম্মান করতে পারি না।’"
https://www.prothomalo.com/entertainment/bollywood/6v5d1t4gjt,‘খারাপ মানুষের সঙ্গে সময় নষ্ট করতে চাই না’," ‘জব উই মেট’ দিয়ে হিন্দি ছবির খাতা খুলেছিলেন পাঞ্জাবি অভিনেত্রী ওয়ামিকা গাব্বি। মধ্যে বেশ কিছুদিন পাঞ্জাবি ও দক্ষিণি ছবিতে কাজ করেছিলেন। তবে তাঁকে পরিচিতি দিয়েছে ওটিটি। ‘মাই: আ মাদার্স রেজ’ সিরিজে মূক ও বধির চরিত্রে অভিনয় করে সবার নজর কাড়েন।,‘গ্রহণ’ সিরিজেও তাঁর অভিনয় ব্যাপক প্রশংসিত হয়। কখনো অভিনয়ের তালিম নেননি ওয়ামিকা, ‘আমি অভিনয় শিখে আসিনি। অন্তর থেকেই আসে আমার অভিনয়। তবে ছোটবেলা থেকেই অভিনয়শিল্পী হতে চেয়েছিলাম। বাবা বলতেন, জন্মানোর পর আমার বড় বড় চোখ দেখেই উনি বুঝেছিলেন আমি অভিনয়শিল্পী হব। বাবা আমাকে নানা ধরনের নাটক দেখাতেন। তাই শৈশব থেকেই নাটকের দুনিয়ায় বসবাস। ছোটবেলা থেকেই নাচতে ভালোবাসতাম। জীবনে অভিনয়ের বাইরে অন্য কিছু নিয়ে ভাবিনি। আমার জীবনে বাবার অবদান অনেকখানি।’,করোনা বদলে দিয়েছে ওয়ামিকার জীবনদর্শন। ক্যারিয়ার নিয়ে চাপে থাকতে চান না তিনি। জীবনটাকে উপভোগ করতে চান, ‘করোনা শিখিয়েছে যে জীবনে যা কিছু ঘটতেই পারে। আমি তাই আজ বাঁচায় বিশ্বাসী। চেষ্টা করি ভালো মানুষের সঙ্গে সময় কাটাতে। খারাপ মানুষের সঙ্গে সময় নষ্ট করতে চাই না। জীবনকে ঘিরে আগে আমি অনেক পরিকল্পনা করতাম। এখন জীবনকে উপভোগ করার কথাই ভাবি। সেটে কখনো মনে করি না যে আমি একজন অভিনেতা; আমার এই চাই, তা-ই চাই। তবে একজন অভিনয়শিল্পী হিসেবে পর্দায় অভিনব কিছু করে আমি জাদু সৃষ্টি করতে চাই। অবশ্যই ব্যতিক্রমী কিছু করতে চাই।’,চলতি বছর ওয়ামিকাকে দেখা যাবে নেটফ্লিক্সের ওয়েব সিনেমা ‘খুফিয়া’তে, একই প্ল্যাটফর্মের বহুল প্রতীক্ষিত সিরিজ ‘বাহুবলী: বিফোর দ্য বিগিনিং’-এ শিবগামী চরিত্রে তাঁকে দেখা যাবে। এ ছাড়া করবেন একটি মালয়ালম সিনেমা।"
https://www.prothomalo.com/opinion/editorial/zfzk176upg,আর কত প্রাণহানিতে টনক নড়বে প্রশাসনের,"সড়ক দুর্ঘটনা যেন এ দেশে স্বাভাবিক ঘটনা হয়ে গেছে। একেকটা ঘটনায় একাধিক মানুষ কিংবা গোটা পরিবার পর্যন্ত মারা যাচ্ছে। এ নিয়ে নিয়মিত খবরও প্রচার ও প্রকাশ হচ্ছে সংবাদমাধ্যমগুলোতে। ব্যতিক্রম কিছু না ঘটলে মানুষের মনে সড়ক দুর্ঘটনা তেমন রেখাপাতই করতে পারছে না। সড়ক পরিবহন আইন সংসদে পাস হলেও সেটি আর বাস্তবায়িত হয় না। ফলে এখানে গাড়িমালিক, চালক, যাত্রী কাউকে আইনের প্রতি শ্রদ্ধাশীল হতে দেখি না আমরা। আইন প্রয়োগ না হওয়ার ফলে যে চিত্র আমরা দেখতে পাই, তার একটি ভয়াবহ নমুনা হতে পারে উল্টো পথে যান চলাচল। কোনো সভ্য দেশে এমনটা দেখা না গেলেও, আমাদের দেশে চালকেরা উল্টো পথে গাড়ি চালনাকে মনে করেন অধিকার। এর ফলে শুধু সড়ক দুর্ঘটনাই বাড়ছে না, বাড়ছে প্রাণহানিও। ,মহাসড়কগুলোতে ধীরগতির তিন চাকার যান চলাচল নিষিদ্ধ করা হলেও তা মানছে না কেউ। তাদের থামানোরও কেউ নেই যেন। শুধু তা-ই নয়, উল্টো পথেও চলছে তিন চাকার যানগুলো। দেশের অন্যতম ব্যস্ততম রুট ঢাকা-চট্টগ্রাম মহাসড়কে উল্টো পথে তিন চাকার যান চলাচল রীতিমতো নিয়মেই পরিণত হয়েছে। গত ৯ অক্টোবর এ মহাসড়কের কাঁচপুর সেতুতে উল্টো পথে উঠছিল একটি ব্যাটারিচালিত অটোরিকশা। এ সময় ঢাকাগামী একটি মাইক্রোবাসের সঙ্গে সংঘর্ষে অটোরিকশায় থাকা পাঁচজনের প্রাণ যায়। এরপর ১২ অক্টোবর আড়াইহাজারের পাল্লা এলাকায় বাসের সঙ্গে উল্টো পথের একটি অটোরিকশার সংঘর্ষে দুজনের মৃত্যু হয়। এরপরও কিন্তু উল্টো পথে তিন চাকার যান চলাচল থামেনি। প্রশাসন ও টহল পুলিশের ব্যর্থতা এখানে মোটাদাগে প্রকাশ হয়ে পড়ে।,দেশের দক্ষিণ ও পূর্বাঞ্চলের ২১টি জেলার যানবাহন এই মহাসড়ক দিয়ে চলাচল করে। কিন্তু এই মহাসড়কের গুরুত্বপূর্ণ পয়েন্ট সিদ্ধিরগঞ্জের সাইনবোর্ড, মৌচাক, শিমরাইল ও কাঁচপুর সেতুতে দীর্ঘদিন ধরে উল্টো পথে চলছে ধীরগতির তিন চাকার বিভিন্ন যান। এসবের মধ্যে রয়েছে সিএনজিচালিত অটোরিকশা, ব্যাটারিচালিত অটোরিকশা, মিশুক ও রিকশা-ভ্যান। এখানে বিভিন্ন জায়গায় চেকপোস্ট থাকায় সেগুলো এড়াতে উল্টো পথে চলে এসব যান। হাইওয়ে পুলিশের বক্তব্য, জনবলসংকটের কারণে নিষিদ্ধ যানবাহন চলাচল বন্ধ করা যাচ্ছে না। এরপরও অবৈধ যান আটক করা হয়, আইনগত ব্যবস্থা নেওয়া হয়।,তবে আমরা এ–ও জানতে পারছি, মহাসড়কে তিন চাকার যান চলাচলে সুযোগ করে দিচ্ছে পুলিশ নিজেই। সেখানে আর্থিক লেনদেনের বিষয়টি ওপেন সিক্রেট বলা যায়। তাহলে এসব দুর্ঘটনার দায় কি পুলিশের ওপরেও বর্তায় না? জনবলসংকট মিটিয়ে সেখানে পুলিশের অনিয়ম বন্ধ করা হোক। এখানে স্থানীয় প্রশাসনের জোরালো ভূমিকা রাখা উচিত। তিন চাকার যানের কারণে আমরা মহাসড়কটিতে আর কোনো দুর্ঘটনা দেখতে চাই না। "
https://www.prothomalo.com/education/rh7xeicetq,কোভিড-পরবর্তী প্রাথমিক শিক্ষার উন্নয়ন-ভাবনা,"দক্ষ জনসম্পদ গঠন, জাতীয় উন্নয়ন, অর্থনৈতিক সমৃদ্ধি অর্জন এবং গতিশীল ও জ্ঞানভিত্তিক সমাজ গঠনে গুণগত শিক্ষার বিকল্প নেই। এ ছাড়া ব্যক্তি ও সামাজিক জীবনে নৈতিকতা, মানবিকতা, ধর্মীয় মূল্যবোধ, সাংস্কৃতিক চিন্তাধারা ও সামাজিক মূল্যবোধকে উজ্জীবিত করার মূল হাতিয়ার হলো শিক্ষা। আর গুণগত ও মানসম্মত প্রাথমিক শিক্ষা হলো পরবর্তী শিক্ষার মূল ভিত। সে কারণে সুনাগরিক সৃষ্টি এবং প্রগতিশীল ও জ্ঞানভিত্তিক সমাজ বিনির্মাণে সব শিশুর মানসম্মত প্রাথমিক শিক্ষা নিশ্চিত করা প্রয়োজন। প্রাথমিক শিক্ষার মূল কাজ হলো শিশুর সার্বিক উন্নয়ন এবং শিশুর উন্নয়ন অর্থ হলো, শিশুর সহজাত সক্ষমতার সর্বোচ্চ ব্যবহার করে সামাজিক, জ্ঞানভিত্তিক, সাংস্কৃতিক, আবেগীয় ও শারীরিক দক্ষতা বৃদ্ধি করা। প্রাথমিক অবস্থায় গুণগত, মানসম্মত ও সঠিক শিক্ষা দেওয়ার ক্ষেত্রে এতটুকু ছাড় দেওয়া মানে, সমৃদ্ধ জাতি গঠনে ঠিক ততটুকুই পিছিয়ে পড়া।,স্বাধীনতাপূর্বকালে প্রাথমিক শিক্ষা খাত ছিল অবহেলিত। ১৯৭০-এর ঐতিহাসিক নির্বাচনের আগে এক টেলিভিশন ভাষণে জাতির জনক বঙ্গবন্ধু শেখ মুজিবুর রহমান বলেছিলেন, ‘সুষ্ঠু সমাজব্যবস্থা গড়ে তোলার জন্য শিক্ষা খাতে পুঁজি বিনিয়োগের চেয়ে উৎকৃষ্ট বিনিয়োগ আর কিছু হতে পারে না।’ যার প্রতিফলন আমরা দেখতে পাই সদ্য স্বাধীন বাংলাদেশে জাতির জনক বঙ্গবন্ধু শেখ মুজিবুর রহমানের প্রত্যক্ষ তত্ত্বাবধানে রচিত সংবিধানের রাষ্ট্র পরিচালনার মূলনীতি অংশে, যেখানে শিক্ষাকে মৌলিক অধিকার হিসেবে চিহ্নিত করে প্রাথমিক শিক্ষাকে অবৈতনিক ও বাধ্যতামূলক করা হয়। প্রাথমিক শিক্ষার গুরুত্ব বিবেচনা করেই জাতির জনক বঙ্গবন্ধু শেখ মুজিবুর রহমান ১৯৭৩ সালে ৩৬ হাজার ১৬৫টি প্রাথমিক বিদ্যালয় জাতীয়করণ করে প্রাথমিক শিক্ষার অগ্রযাত্রার শুভ সূচনা করেছিলেন। বঙ্গবন্ধু ১৯৭৪ সালে দেশে প্রথম শিক্ষা কমিশন গঠন করেন এবং এর পরপরই প্রাথমিক শিক্ষা প্রসারে জোর দেওয়া হয়। এরই ধারাবাহিকতায়, প্রাথমিক শিক্ষার উন্নয়নে ২০১৩ সালে বঙ্গবন্ধুকন্যা প্রধানমন্ত্রী শেখ হাসিনা ২৬ হাজার ১৯৩টি বেসরকারি প্রাথমিক বিদ্যালয় জাতীয়করণ করেন। এর পাশাপাশি প্রাথমিক শিক্ষার মানোন্নয়নে ও আধুনিকীকরণে বিভিন্ন বাস্তবমুখী ও কার্যকর পদক্ষেপ গ্রহণ করেন। প্রধানমন্ত্রী শেখ হাসিনার নির্দেশনায় শিক্ষানীতি ২০১০ প্রণীত হয়। প্রাথমিক শিক্ষার উন্নয়নে সরকারের গৃহীত আরও পদক্ষেপের মধ্যে রয়েছে চার দফার প্রাথমিক শিক্ষার উন্নয়ন কর্মসূচির গ্রহণ। বছরের প্রথম দিনে শিশুশিক্ষার্থীদের হাতে নতুন বই তুলে দেওয়া এ কর্মসূচির আওতায় অসাধারণ উদ্যোগ। এ কর্মসূচির অন্য উদ্যোগগুলো হলো শতভাগ উপবৃত্তি কার্যক্রম, অনগ্রসর এলাকায় স্কুল ফিডিং চালু, সরকারি বিদ্যালয়ে দপ্তরি কাম নৈশ প্রহরী নিয়োগ, খুদে ডাক্তার, স্টুডেন্ট কাউন্সিল গঠন, ই-মনিটরিংয়ের মাধ্যমে বিদ্যালয় পরিদর্শন ইত্যাদি।,প্রাক্‌-প্রাথমিক শ্রেণি চালু ও সব বিদ্যালয়ে সুসজ্জিত প্রাক্‌-প্রাথমিক শ্রেণিকক্ষ প্রস্তুত করার পদক্ষেপ নেওয়া হয়েছে। শিক্ষকের নতুন পদ সৃষ্টিসহ প্রায় ১ লাখ ২০ হাজার শিক্ষক নিয়োগ ও পুল শিক্ষক নিয়োগের উদ্যোগ প্রশংসনীয়। প্রাক্‌-প্রাথমিক শিক্ষার জন্য বাড়তি ৩৭ হাজার ৭২৬ জন সহকারী শিক্ষক নিয়োগ প্রদান করা হয়েছে। ,প্রাথমিক বিদ্যালয়ে ডিজিটালাইজেশন কার্যক্রম শুরু হয়েছে। শতভাগ শিশুর বিদ্যালয়ে ভর্তি নিশ্চিত করা, ঝরে পড়ার হার প্রায় শূন্যের কোঠায় নিয়ে আসা, ছাত্র ও ছাত্রীদের মধ্যে সমতা আনা, নতুন শিক্ষাক্রমে নতুন পাঠ্যবই ছাপানো, প্রাথমিক শিক্ষা সমাপনী পরীক্ষা চালু, অবকাঠামোগত উন্নয়নসহ নানা ক্ষেত্রেই অভূতপূর্ব উন্নতি সাধিত হয়েছে। প্রাইমারি এডুকেশন ডেভেলপমেন্ট প্রোগ্রাম (পিইডিপি-৪), জিপিএস, এনএনজিপিএস প্রজেক্টের মাধ্যমে প্রাথমিক বিদ্যালয়গুলোর নতুন ভবন, ওয়াস ব্লক, বাউন্ডারি ওয়াল নির্মাণ ও নিরাপদ খাবার পানির উৎস স্থাপনসহ ব্যাপক ভৌত অবকাঠামোগত উন্নয়ন সাধিত হচ্ছে। শিক্ষার প্রসারের সঙ্গে সঙ্গে এখন লক্ষ দিতে হবে শিক্ষার গুণগত মানের উন্নয়নের দিকে। ভৌত অবকাঠামোগত সুবিধার পাশাপাশি সবচেয়ে গুরুত্বপূর্ণ হলো যোগ্য, দক্ষ ও পেশাদারি মনভাবাপন্ন শিক্ষক। নিবেদিতপ্রাণ দক্ষ শিক্ষকেরাই পারেন আজকের শিশুশিক্ষার্থীদের আগামীর যোগ্য নাগরিক হিসেবে গড়ে তুলতে, যারা ভবিষ্যতে এ দেশের নেতৃত্ব দেবে।,বর্তমান সরকারের নানামুখী বাস্তবধর্মী ও কার্যকর পদক্ষেপের কারণে দেশের প্রাথমিক শিক্ষায় করোনাপূর্ববর্তী গত কয়েক বছরে বেশ অগ্রগতি সাধিত হয়েছিল। কিন্তু বৈশ্বিক মহামারি কোভিড-১৯-এর প্রকোপে অন্য সব খাতের সঙ্গে দেশের প্রাথমিক শিক্ষাব্যবস্থা গভীর সংকটে পড়ে। প্রায় ১৮ মাস পর ২০২১ সালে ১২ সেপ্টেম্বর শিক্ষাপ্রতিষ্ঠানগুলো খুলে দেওয়া হলেও করোনার প্রকোপ বেড়ে যাওয়ায় ২০২২ সালে ২১ জানুয়ারি আবার বন্ধ ঘোষণা করা হয়। ২০২২ সালের ২ মার্চ থেকে শিক্ষাপ্রতিষ্ঠানগুলো আবার খুলে দেওয়া হয়। কিন্তু দীর্ঘ এই বন্ধের ফলে ব্যাপকভাবে ব্যাহত ও ক্ষতিগ্রস্ত হয় সামগ্রিক শিক্ষাব্যবস্থা। ২০২১ সালে প্রকাশিত ইউনিসেফ ও ইউনেসকোর এক প্রতিবেদনের তথ্য অনুযায়ী, কোভিড-১৯-এর কারণে বাংলাদেশে ৩ কোটি ৭০ লাখ শিশুর পড়াশোনা ব্যাহত হয়েছে। ফলে কোভিড-পরবর্তী শিক্ষা খাতের, বিশেষ করে প্রাথমিক শিক্ষার ক্ষতি পুষিয়ে নিতে প্রাথমিক শিক্ষাব্যবস্থা নিয়ে নতুন করে ভাবার অবকাশ রয়েছে। শিক্ষাব্যবস্থার সঙ্গে সংশ্লিষ্ট অংশীজনদের সম্পৃক্ততা, সম্মিলিত উদ্যোগ ও সমন্বিত প্রয়াস বাড়াতে হবে।,রূপকল্প ২০৪১ এবং জাতিসংঘ ঘোষিত ‘টেকসই উন্নয়ন লক্ষ্যমাত্রা’(এসডিজি) বাস্তবায়নের জন্য মানবসম্পদ উন্নয়নের কোনো বিকল্প নেই। ‘টেকসই উন্নয়ন লক্ষ্যমাত্রা’-এর প্রাথমিক শিক্ষা-সংক্রান্ত লক্ষ্য হলো, ২০৩০ সালের মধ্যে দেশের সব শিশুর মানসম্মত শিক্ষা নিশ্চিত করা, যা অর্জনে বাংলাদেশ দৃঢ় অঙ্গীকার করেছে।,শিক্ষাব্যবস্থাকে শিক্ষক, শিক্ষার্থী ও অভিভাবক নিয়ে তিন চাকাবিশিষ্ট বাহন বলা চলে। যেখানে সব থেকে গুরুত্বপূর্ণ চাকাটি হলো শিক্ষক। সুতরাং, শিক্ষার উন্নয়নের মূলে রয়েছে শ্রদ্ধেয় শিক্ষকসমাজ। পেশাগত সুযোগ-সুবিধা বাড়িয়ে এবং শিক্ষক নিয়োগ প্রক্রিয়া আধুনিকীকরণ করে অধিকতর শিক্ষাগত যোগ্যতাসম্পন্ন প্রার্থীদের নিয়োগ প্রদান করা প্রয়োজন। শিক্ষকদের চাকরির শুরুতেই দীর্ঘমেয়াদি প্রশিক্ষণের মাধ্যমে পাঠদানে দক্ষ করার ব্যবস্থা নেওয়াও জরুরি। প্রত্যেক শিক্ষক ও বিদ্যালয়ের কর্মদক্ষতার মান পরিমাপ করে জবাবদিহির আওতায় আনা যেমন জরুরি, তেমনি কর্মদক্ষতার ভিত্তিতে পুরস্কৃত করার ব্যবস্থা নিতে হবে। সরকার এ ক্ষেত্রে কার্যকর পদক্ষেপ গ্রহণ করেছে। বর্তমান সরকার শিক্ষার মানোন্নয়নে যে কয়েকটি অসাধারণ উদ্যোগ গ্রহণ করেছে, তার একটি হলো, প্রাথমিক বিদ্যালয়ের প্রধান শিক্ষকের পদটি দ্বিতীয় শ্রেণিতে উন্নীতকরণ। সহকারী শিক্ষকদের বেতন স্কেলও এক ধাপ উন্নীত করা হয়েছে। বর্তমানে প্রধান শিক্ষকদের বেতন গ্রেড ১১ এবং সহকারী শিক্ষকদের বেতন গ্রেড ১৩। এ ছাড়া ৩৪তম বিসিএস চূড়ান্ত পরীক্ষায় উত্তীর্ণ হয়ে যাঁরা ক্যাডার পাননি, তাঁদের মধ্য থেকে সরকারি প্রাথমিক বিদ্যালয়ের প্রধান শিক্ষক হিসেবে দ্বিতীয় শ্রেণির নন-ক্যাডার পদমর্যাদায় নিয়োগ করা হয়েছে। শিক্ষার মানোন্নয়ন ও গুণগত শিক্ষার ধারা নিশ্চিত করতে এটি একটি যুগান্তকারী পদক্ষেপ। প্রাথমিক শিক্ষার মানোন্নয়ন নিশ্চিত করতে সরকার পর্যায়ক্রমে বিপুলসংখ্যক শিক্ষক নিয়োগ দিয়েছে।,বর্তমানে প্রাথমিক বিদ্যালয়ে শিক্ষকের সংখ্যা প্রায় ৪ লাখ। সম্প্রতি নতুন করে ৩৭ হাজার ৫৭৪ জন শিক্ষক নিয়োগ প্রদান করা হলো। সর্বশেষ নিয়োগ পাওয়া শিক্ষকসহ আগের বেশির ভাগ শিক্ষকের স্নাতক বা তদূর্ধ্ব ডিগ্রি রয়েছে। এসব উচ্চ শিক্ষাগত যোগ্যতাসম্পন্ন শিক্ষকদের যথোপযুক্ত প্রশিক্ষণ দিয়ে পেডাগজিতে (শিশুদের পাঠদান পদ্ধতির বিজ্ঞান) দক্ষ করে তুলতে হবে। ২০৪১ সালের উন্নত বাংলাদেশ ও বিশ্বের চাহিদা মাথায় রেখে আধুনিক প্রাথমিক শিক্ষা নিশ্চিতকরণে দক্ষ শিক্ষক তৈরি করতে প্রশিক্ষণের বিকল্প নেই। শিক্ষক প্রশিক্ষণের মানও ইতিমধ্যে বৃদ্ধি পেয়েছে। শিক্ষকদের পর্যায়ক্রমে দীর্ঘমেয়াদি ও স্বল্পমেয়াদি বিষয়ভিত্তিক প্রশিক্ষণ, নিড বেজড সাব ক্লাস্টার প্রশিক্ষণ, আইসিটি প্রশিক্ষণ, প্রধান শিক্ষকদের নেতৃত্ব দানের প্রশিক্ষণ ও ইংরেজি বিষয়ে দক্ষ করতে সরকারি অর্থায়নে ব্রিটিশ কাউন্সিল কর্তৃক মাস্টার ট্রেইনার প্রশিক্ষণসহ নানাবিধ প্রয়োজনীয় প্রশিক্ষণ দেওয়া হচ্ছে। এ ছাড়া বিদ্যালয় পরিদর্শনকারী কর্মকর্তা ও প্রশিক্ষকদের বিভিন্ন প্রশিক্ষণ দেওয়া হচ্ছে। এসব প্রশিক্ষণলব্ধ জ্ঞান, দক্ষতা ও অভিজ্ঞতা শ্রেণি পাঠদানে যথাযথভাবে প্রয়োগ নিশ্চিত করা অতীব জরুরি।,প্রতিটি বিদ্যালয়ে ক্যাচমেন্ট এলাকাভিত্তিক শিশুশিক্ষা ও সাক্ষরতা জরিপ কার্যক্রম তদারকির মাধ্যমে সব বিদ্যালয় গমনোপযোগী শিশুদের ভর্তি নিশ্চিত করতে হবে। এ ক্ষেত্রে প্রতিটি ক্লাস্টারে দায়িত্বে থাকা সহকারী উপজেলা শিক্ষা কর্মকর্তা, এসএমসি কমিটির সদস্যদের সরেজমিন পরিদর্শন ও তদারকি বাড়াতে হবে। সম্মানিত শিক্ষক, স্থানীয় প্রশাসন, জনপ্রতিনিধি, গণ্যমান্য ব্যক্তিদের সহযোগিতায় বিদ্যালয়ের প্রতিটি ক্যাচমেন্ট এলাকায় বিশেষ জরিপ চালিয়ে কোভিড-১৯-এর কারণে পিছিয়ে পড়া বা ঝরে পড়া শিক্ষার্থীদের তালিকা করে প্রয়োজনের নিরিখে বিশেষ ব্যবস্থা গ্রহণ করা দরকার। স্থানীয় প্রশাসনের সহায়তায় করোনায় ক্ষতিগ্রস্ত পরিবারের শিশুদের প্রয়োজনে খাতা-কলম, স্কুলপোশাক বা করোনাকালে বিশেষ আর্থিক সুবিধার ব্যবস্থা করা যেতে পারে। মানসম্মত প্রাথমিক শিক্ষা নিশ্চিত করার ক্ষেত্রে অত্যন্ত গুরুত্বপূর্ণ হলো, শিক্ষক-শিক্ষার্থীদের যথাসময়ে বিদ্যালয়ে উপস্থিত হওয়া এবং নির্ধারিত সময় পর্যন্ত বিদ্যালয়ে অবস্থান করা। যথাসময়ে উপযুক্ত প্রস্তুতি নিয়ে, নির্ধারিত পাঠের বার্ষিক পরিকল্পনা, দৈনিক পাঠ পরিকল্পনা ও উপকরণ নিয়ে পঠন প্রক্রিয়াকে শিশুশিক্ষার্থীদের কাছে আকর্ষণীয় করে তোলা এবং নিবেদিত প্রাণ হয়ে ও আন্তরিকতার সঙ্গে পাঠ দান করা সম্মানিত শিক্ষকদের অন্যতম দায়িত্ব। প্রাথমিক শিক্ষার পরিবেশ উন্নয়নে স্কুল লেভেল ইমপ্রুভমেন্ট প্ল্যান (স্লিপ),  প্রাক্‌-প্রাথমিক শিক্ষার উপকরণ ও শ্রেণিকক্ষ সজ্জিতকরণ, বিদ্যালয়ের মেইনটেন্যান্স ও কন্টিজেন্সি বাবদ এবং স্কিমের আওতায় বরাদ্দকৃত সরকারি অর্থ নির্দেশনা অনুযায়ী যথাসময়ে নির্ধারিত খাতে বিধিবিধান অনুসরণ করে ব্যয় নিশ্চিত করতে হবে। উল্লিখিত সরকারি বরাদ্দকৃত অর্থ সঠিকভাবে ব্যবহার করা হলে শ্রেণিকক্ষের পরিবেশ ও পাঠদান প্রক্রিয়ার আশাব্যঞ্জক পরিবর্তন আনা সম্ভব। উদ্ভাবনী উদ্যোগ গ্রহণ করে নতুন নতুন শিক্ষা উপকরণ সংযোজনের মাধ্যমে শ্রেণি পাঠদান কার্যক্রম আকর্ষণীয় করা যায়। শ্রেণিকক্ষ পরিচ্ছন্ন ও সজ্জিত হলে এবং বিদ্যালয়ে আনন্দঘন সুন্দর পরিবেশ নিশ্চিত হলে শিশু-শিক্ষার্থীদের বিদ্যালয়ের প্রতি আগ্রহ বৃদ্ধি পাবে। এ ক্ষেত্রে তদারকি কর্মকর্তাদের যথাযথ ভূমিকা পালন করা প্রয়োজন। শিক্ষার্থীদের জন্য প্রাণবন্ত ও আনন্দমুখর পরিবেশ নিশ্চিত করতে প্রতিটি বিদ্যালয়ে তাদের সঙ্গে বন্ধুসুলভ আচরণ করা, কোনো কারণেই ভয়ভীতি না দেখানো, সব ক্ষেত্রেই উৎসাহিত ও অনুপ্রাণিত করা, পরীক্ষা ভীতি না দেখানো এবং শ্রেণি পাঠদানের ক্ষেত্রে শিশুবান্ধব বিভিন্ন শিখন উপকরণ ব্যবহার ও খেলার সামগ্রী প্রদান করার মতো পদক্ষেপ গ্রহণ প্রয়োজন। শিশুরা করোনাকালে দীর্ঘ সময় বিদ্যালয়ে না আসার কারণে তাদের মধ্যে বিদ্যালয়ে আসার ব্যাপারে যে জড়তা তৈরি হয়েছে, তা দূর করতে তাদের সঙ্গে বন্ধুসুলভ আচরণ করার বিকল্প নেই। সে লক্ষ্যে শিশুতোষ বিভিন্ন প্রতিযোগিতা, খেলাধুলা ও সাংস্কৃতিক অনুষ্ঠানের আয়োজন করা যেতে পারে। যেকোনো উপায়ে শিশুদের বিদ্যালয়মুখী করাই হবে কোভিড-পরবর্তী পরিস্থিতিতে একজন শিক্ষকের অন্যতম ভূমিকা। করোনাকালে শিক্ষার্থীরা বিদ্যালয় বন্ধ থাকার কারণে এবং নিরাপত্তার স্বার্থে গৃহবন্দী থাকায় মুঠোফোনের প্রতি তাদের আসক্তি বেড়েছে। এ ক্ষেত্রে অভিভাবকদের অত্যন্ত সতর্কভাবে শিশুদের শারীরিক বিভিন্ন খেলার দিকে মনোযোগী করতে হবে এবং তাদের মুঠোফোন স্ক্রিনের ক্ষতির বিষয়টি বুঝিয়ে বলতে হবে। সরকার ডিজিটাল কনটেন্টের মাধ্যমে আনন্দঘন শিক্ষণ-ব্যবস্থা চালুর জন্য বিদ্যালয়গুলোতে আইসিটি সামগ্রী হিসেবে ল্যাপটপ ও মাল্টিমিডিয়া প্রজেক্টর প্রদান করছে এবং শিক্ষকদের আইসিটি প্রশিক্ষণের ব্যবস্থা করছে। পাশাপাশি প্রতিটি উপজেলায় একটি করে বিদ্যালয়ে ওয়েল ইকুইপড ডিজিটাল স্মার্ট ক্লাসরুম স্থাপন করা হয়েছে। পর্যায়ক্রমে সব বিদ্যালয়ে ডিজিটাল স্মার্ট ক্লাসরুম স্থাপন করা প্রয়োজন। শিক্ষকদের ডিজিটাল পাঠদানের মাধ্যমে শিশু-শিক্ষার্থীদের শিখনফল অর্জনের দিকে মনোযোগী হতে হবে। বর্তমান আধুনিক বিশ্বের সঙ্গে তাল রেখে শিক্ষা ক্ষেত্রে প্রযুক্তির ব্যবহার করলে শিক্ষার্থীরা নতুনের প্রতি আগ্রহী হয় এবং শিখন দীর্ঘস্থায়ী হয়।,বিদ্যালয়গুলোতে উন্নত ভৌত অবকাঠামো নির্মাণই যথেষ্ট নয়। শিশু-শিক্ষার্থীদের মুক্তিযুদ্ধের চেতনায় উদ্বুদ্ধ করে দেশপ্রেমে জাগ্রত করতে হবে। নীতি-নৈতিকতাসম্পন্ন আদর্শ ও সুনাগরিক হিসেবে গড়ে তুলতে হবে। এ লক্ষ্যে প্রাথমিক বিদ্যালয়গুলোতে শ্রেণি পাঠদান কার্যক্রমের শুরুতেই নিয়মিত সমাবেশ আয়োজন, শপথবাক্য পাঠ, পবিত্র গ্রন্থ থেকে পাঠ, জাতীয় সংগীত গাওয়া, জাতীয় পতাকার প্রতি সম্মান প্রদর্শনের বিষয়টি মনিটরিংয়ের মাধ্যমে নিশ্চিত করতে হবে। ক্রীড়া প্রতিযোগিতা, বিতর্ক প্রতিযোগিতা, বইপড়া প্রতিযোগিতা ও শিক্ষার্থীদের অংশগ্রহণে সাংস্কৃতিক অনুষ্ঠানের আয়োজন করতে হবে। সততা স্টোর, লাইব্রেরি, মুক্তিযুদ্ধ ও বঙ্গবন্ধু কর্নার, শেখ রাসেল কর্নার এবং মানবতার দেয়াল স্থাপন করতে হবে। যথাযথ মর্যাদার সঙ্গে জাতীয় দিবসগুলো আয়োজন নিশ্চিত করতে হবে। মুক্তিযুদ্ধের চেতনায় উদ্বুদ্ধ করতে এবং স্বাধীনতার সঠিক ইতিহাস জানানোর জন্য একটি গুরুত্বপূর্ণ পদক্ষেপ হতে পারে প্রতিটি বিদ্যালয়ে শহীদ মিনার ও জাতির জনকের প্রতিকৃতি নির্মাণ করা।,গ্রামীণ দরিদ্র এবং শহুরে সচ্ছল ও ধনী পরিবারের শিশুদের মধ্যে পার্থক্য বিদ্যমান। প্রাথমিক বিদ্যালয়গুলোতে দারিদ্র্য, ক্ষুধা, অপুষ্টি ও স্বাস্থ্যহীনতা মোকাবিলার নিমিত্ত স্কুল মিল চালু করা প্রয়োজন। পিছিয়ে পড়া ও অর্থনৈতিকভাবে দুর্বল প্রান্তিক পরিবারের শিশুদের জন্য সমান সুযোগ নিশ্চিত করতে সংশ্লিষ্ট সবাইকে আরও সচেতন থাকা প্রয়োজন। প্রতিবন্ধী জনগোষ্ঠী, ক্ষুদ্র জাতিগোষ্ঠী ও অরক্ষিত জনগোষ্ঠীর ক্ষেত্রে অধিকতর সচেতন থাকতে হবে। বিভিন্ন সামাজিক ও অর্থনৈতিক গোষ্ঠী, অঞ্চল, জাতি, স্বাস্থ্যগত অবস্থানের সব শিশুর প্রাথমিক শিক্ষায় অন্তর্ভুক্তি নিশ্চিত করতে হবে। এ বিষয়ে ব্রাজিলিয়ান মানবতাবাদী, শিক্ষাবিদ ও দার্শনিক পাউলো ফ্রেইরি (১৯৭৩) বলেন, ‘শিক্ষা হলো প্রান্তিক জনগোষ্ঠীকে সব ধরনের সামাজিক ও অর্থনৈতিক অসাম্য থেকে মুক্ত করার মূল হাতিয়ার।’,বাংলাদেশের প্রাথমিক শিক্ষাব্যবস্থায় সরকারি প্রাথমিক বিদ্যালয়ের পাশাপাশি অন্য ব্যবস্থাগুলো হলো ইংরেজি মাধ্যম প্রাথমিক বিদ্যালয়, মাদ্রাসাভিত্তিক ইবতেদায়ি শিক্ষাব্যবস্থা, এনজিও পরিচালিত প্রাথমিক শিক্ষাব্যবস্থা, বেসরকারি ও প্রি-ক্যাডেট প্রাথমিক শিক্ষাব্যবস্থা। এসব শিক্ষাব্যবস্থার মধ্যে সমন্বয় আনা এবং সংশ্লিষ্ট কর্তৃপক্ষের মাধ্যমে নজরদারির আওতায় আনতে হবে।,সর্বোপরি বিদ্যালয়কে সুনাগরিক গড়ার পবিত্র প্রতিষ্ঠান হিসেবে গড়ে তোলার জন্য প্রতিটি বিদ্যালয়ে খেলাধুলার সামগ্রী যেমন দোলনা, স্লিপার, সিসো বা ঢেঁকি স্থাপন করতে হবে। শতভাগ শিক্ষার্থীদের স্কুলপোশাক পরিধান করে বিদ্যালয়ে আসা নিশ্চিত করতে হবে। সহকারী শিক্ষকদের ইউনিফর্ম পরিধান করে বিদ্যালয়ে আসার ব্যাপারে পরিদর্শনকারী কর্মকর্তারা সচেষ্ট হতে পারেন। অভিভাবক অনেক সময় বিদ্যালয়ে আসেন। বিদ্যালয় প্রাঙ্গণে তাদের বসার ব্যবস্থা করা গেলে বিদ্যালয়ের পরিবেশ সুন্দর হবে। প্রতিটি বিদ্যালয়ের প্রবেশ মুখে একটি দৃষ্টিনন্দন গেট থাকলে শিক্ষার্থীরা বিদ্যালয়ের ব্যাপারে ইতিবাচক ধারণা পোষণ করবে। বিদ্যালয় প্রাঙ্গণে দর্শনীয় বাগান তৈরি করা এবং শিক্ষার্থীদের দ্বারা বাগানের পরিচর্যা করা হলে তাদের শারীরিক ও মানসিক বিকাশে তা সহায়ক হবে। বিদ্যালয়ের পরিবেশ সুন্দর রাখার জন্য প্রতি শ্রেণি থেকে সদস্য নিয়ে পরিচ্ছন্নতা কমিটি করা যেতে পারে। তাতে শিক্ষার্থীদের পরিচ্ছন্নতার অভ্যাস গড়ে উঠবে। বিদ্যালয়ে সহ-পাঠক্রমিক কার্যক্রম যেমন খেলাধুলা ও শরীরচর্চা, সাহিত্যবিষয়ক কর্মকাণ্ড, সাংস্কৃতিক কর্মকাণ্ড, চারুকারু চর্চা, পাঠ্যবইয়ের বাইরেও বইপড়া ইত্যাদির প্রতি জোর দিতে হবে। কারণ, ইংরেজিতে একটি কথা আছে, “All work no play, makes Jack a dull boy”। কাব স্কাউটিং কার্যক্রম জোরদার করতে হবে। বিভিন্ন ক্লাব (যেমন, ল্যাংগুয়েজ ক্লাব, বিজ্ঞান ক্লাব, আইসিটি ক্লাব) স্থাপন করে শিশুদের আনন্দঘন পরিবেশে জ্ঞানের জগতে প্রবেশ করানো সম্ভব। শিশুদের পরিষ্কার-পরিচ্ছন্নতা অভিযান, বৃক্ষরোপণ, বাগান করার মতো বিভিন্ন ধরনের সামাজিক কার্যক্রমে উৎসাহিত করা প্রয়োজন। শিশু-শিক্ষার্থীদের জন্য একটি নিরাপদ ও কার্যকর শিক্ষা পরিবেশ নিশ্চিত করা প্রয়োজন। এ জন্য কিছু মৌলিক পরিষেবা ও সুবিধা নিশ্চিত করতে হবে। ফ্যান, কম্পিউটার ও ইন্টারনেট ব্যবহারের জন্য সার্বক্ষণিক বিদ্যুৎ, বিশেষ চাহিদাসম্পন্ন শিশুদের জন্য আলাদা বই, সুপেয় পানি, সাবান দিয়ে হাত ধোয়ার ব্যবস্থা, ছেলে ও মেয়েশিশুদের জন্য পৃথক স্বাস্থ্যসম্মত স্যানিটেশনের মধ্যে অন্তর্ভুক্ত। সরকারের আন্তরিক প্রচেষ্টায় সুপেয় পানি ও স্যানিটেশন সুবিধার ব্যাপক বিস্তৃতি হয়েছে। শিশুদের নিরাপদ শিক্ষা পরিবেশ নিশ্চিত করার লক্ষ্যে প্রতিটি বিদ্যালয়ে সিসিটিভি স্থাপন করা জরুরি। শিক্ষার্থী ও শিক্ষকদের যথাসময়ে আগমন ও প্রস্থান নিশ্চিত করার জন্য ডিজিটাল হাজিরা মেশিন স্থাপন করা যেতে পারে।,গ্রামীণ এলাকায় এবং শহরের বস্তি এলাকায় একটি বড় সমস্যা হলো শিশুশ্রম ও মৌসুমি কাজে লিপ্ত হওয়া। গ্রামীণ এলাকায় অনেক শিশুই বিভিন্ন ফসল মাড়াইয়ের বা ওঠানোর সময় বিদ্যালয়ে অনুপস্থিত থাকে। অনেক ক্ষেত্রে মা-বাবা তাদের মৌসুমি কাজে নিয়োজিত করে। এমনকি হাটের দিন অনেক শিশু বিদ্যালয়ে না গিয়ে বাবা বা দাদার সঙ্গে হাটে যায়। এ ক্ষেত্রে মা সমাবেশ, অভিভাবক সমাবেশ, উঠান বৈঠক ও প্রয়োজনে অনুপস্থিত শিশুর বাড়ি পরিদর্শন করে অভিভাবকদের শিক্ষার গুরুত্ব সম্পর্কে বোঝাতে হবে। করোনার ক্ষতি পুষিয়ে নিয়ে সবার জন্য মানসম্মত শিক্ষা নিশ্চিত করতে সামাজিক সম্পৃক্ততা বাড়িয়ে একটি আন্দোলনে পরিণত করতে হবে। মাসিক বা ত্রৈমাসিক অভিভাবক বা মা সমাবেশে সচেতন অভিভাবক, শ্রেষ্ঠ শিক্ষক এবং সর্বোচ্চ উপস্থিতির ওপর ভিত্তি করে প্রতি শ্রেণিতে শিক্ষার্থীদের পুরস্কৃত করে শিক্ষক, শিক্ষার্থী ও অভিভাবকদের অনুপ্রাণিত করতে হবে। অভিভাবক ও শিক্ষকদের নিয়মিত সাক্ষাতের ব্যবস্থা করে আলোচনা করতে হবে। তাহলে আলোচনার মাধ্যমে শিশুর শিক্ষার ক্ষেত্রে যে প্রতিবন্ধকতা রয়েছে, তা দূর করা সম্ভব হবে। শিশুরা যেহেতু দীর্ঘ সময় মা-বাবা থেকে আলাদা থাকে, তাদের নিয়মিত কাউন্সেলিংয়ের ব্যবস্থা করা প্রয়োজন এবং তাদের সমস্যার কথা শুনে প্রয়োজনীয় ব্যবস্থা গ্রহণ করা প্রয়োজন। শিশুদের পুষ্টি ও স্বাস্থ্যের বিষয়ের পাশাপাশি মানসিক স্বাস্থ্যের যত্ন না নিলে শিক্ষা দানের কোনো পদক্ষেপ ফলপ্রসূ হবে না। এ ছাড়া শিশুরা আলাদা আলাদা পরিবেশ এবং পারিবারিক অবস্থান থেকে বিদ্যালয়ে আসে। এ জন্য নিবিড় নজরদারি ও আন্তরিকতার মাধ্যমে তাদের মধ্যকার এসব পার্থক্য দূর করে ঘরোয়া পরিবেশ তৈরি করতে হবে। শিক্ষক ও বাইরের অন্য যেকোনো পেশাজীবী ব্যক্তিদের বিদ্যালয়ে আমন্ত্রণ জানিয়ে শিশুদের মধ্যে সফলতার দৃষ্টান্ত তুলে ধরতে হবে এবং তাদের অনুপ্রেরণার গল্প শোনাতে হবে।,আমরা দৃঢ়ভাবে আশাবাদী হতে চাই, পরিস্থিতি যা-ই হোক শ্রদ্ধেয় প্রধান শিক্ষক, সহকারী শিক্ষক, অভিভাবক, এসএসসি কমিটি ও প্রাথমিক শিক্ষাব্যবস্থার সঙ্গে জড়িত মাঠপর্যায়ের সব তদারকি কর্মকর্তা-কর্মচারীর সমন্বিত প্রয়াসে কোভিড-১৯-এর ক্ষতি পুষিয়ে নিয়ে মানসম্মত প্রাথমিক শিক্ষা নিশ্চিত করার সম্ভব হবে। শিশু-শিক্ষার্থীরা গুণগত ও মানসম্মত প্রাথমিক শিক্ষা নিয়ে সুনাগরিক হিসেবে বেড়ে উঠবে এবং দক্ষ জনসম্পদ হয়ে ২০৪১ সালের মধ্যে বাংলাদেশকে বঙ্গবন্ধুর স্বপ্নের সোনার বাংলায় রূপান্তর করবে।,: যুক্তরাজ্যের ইউনিভার্সিটি অব বার্মিংহাম থেকে আন্তর্জাতিক উন্নয়ন বিষয়ে মাস্টার্স সম্পন্ন করেছেন"
https://www.prothomalo.com/world/europe/9gmm3rp1pz,প্রতিশোধের হামলায় ৬০০ ইউক্রেনীয় সেনাকে হত্যার দাবি রাশিয়ার,"ইউক্রেনের পূর্বাঞ্চলে বড় ধরনের ‘প্রতিশোধমূলক’ হামলা চালানোর দাবি করেছে রাশিয়া। রুশ প্রতিরক্ষা মন্ত্রণালয়ের ভাষ্য, এই হামলায় ছয় শতাধিক ইউক্রেনীয় সেনা নিহত হয়েছেন। তবে রাশিয়ার এ দাবি অস্বীকার করেছে কিয়েভ। খবর এএফপির।,গতকাল রোববার রুশ প্রতিরক্ষা মন্ত্রণালয়ের বিবৃতিতে বলা হয়, ইউক্রেনের ক্রামাতোরস্ক এলাকায় দেশটির সেনাদের ব্যারাক হিসেবে ব্যবহৃত দুটি ভবন নিশানা করে ক্ষেপণাস্ত্র হামলা চালানো হয়।,রাশিয়া বলছে, নববর্ষের প্রাক্কালে দোনেৎস্কের মাকিভকায় ইউক্রেনীয় বাহিনীর হামলার প্রতিশোধ ক্রামাতোরস্ক এলাকায় নিয়েছে তারা।,মাকিভকায় ইউক্রেনীয় হামলায় ৮৯ জন রুশ সেনা নিহত হয়েছেন বলে স্বীকার করেছে মস্কো। তবে ইউক্রেনের দাবি, মাকিভকায় ৪০০ রুশ সেনা নিহত হয়েছেন।,ক্রামাতোরস্কে হামলা নিয়ে রাশিয়ার দাবি প্রত্যাখ্যান করেছে ইউক্রেনের সশস্ত্র বাহিনী।,ইউক্রেনীয় সশস্ত্র বাহিনীর পূর্বাঞ্চলীয় দলের মুখপাত্র সের্গেই চেরেভাতি বলেন, ‘আমাদের সব হিমার্স রকেটব্যবস্থা ধ্বংস করে দেওয়ার দাবি যেমন, এই কথাও তেমন।’,মাকিভকাতে হামলায় যুক্তরাষ্ট্রের সরবরাহকৃত হিমার্স ক্ষেপণাস্ত্রব্যবস্থা ব্যবহার করেছে ইউক্রেন।,চেরেভাতি আরও বলেন, রাশিয়া সুনির্দিষ্ট লক্ষ্যবস্তুতে হামলা চালাতে পারেনি।,ঠিক কখন হামলাটি চালানো হয়েছে, তা রাশিয়ার বিবৃতিতে উল্লেখ করা হয়নি। বিবৃতিতে শুধু বলা হয়েছে, রুশ গোয়েন্দা সংস্থা গত ২৪ ঘণ্টায় ক্রামাতোরস্কের দুটি ভবনে ১ হাজার ৩০০–র বেশি ইউক্রেনীয় সেনার অবস্থান শনাক্ত করেছে।,গতকাল দোনেৎস্কের আঞ্চলিক প্রশাসনের প্রধান পাভলো কিরিলেনকো বলেন, মধ্যরাতের পর রুশ বাহিনী ক্রামাতোরস্কে সাতটি রকেট হামলা চালিয়েছে।,কিরিলেনকো বলেন, হামলায় একটি শিক্ষাপ্রতিষ্ঠান, একটি শিল্প স্থাপনা, একটি গ্যারেজ ক্ষতিগ্রস্ত হয়েছে। এ ঘটনায় কোনো প্রাণহানি ঘটেনি।,আসল পরিস্থিতি কী, তা স্বাধীনভাবে যাচাই করতে পারেনি বার্তা সংস্থা এএফপি।,তবে গত শনিবার অর্থোডক্স খ্রিষ্টানদের বড়দিনে এএফপির সাংবাদিকেরা মধ্যরাতের আগে ক্রামাতোরস্কে কমপক্ষে চারটি বিস্ফোরণের শব্দ শুনতে পান।,অর্থোডক্স খ্রিষ্টানদের বড়দিন উপলক্ষে রুশ প্রেসিডেন্ট ভ্লাদিমির পুতিন ৩৬ ঘণ্টার যুদ্ধবিরতি ঘোষণা করেছিলেন। তবে ইউক্রেন এই যুদ্ধবিরতি প্রত্যাখ্যান করে।,গত শনিবার কিয়েভের স্থানীয় সময় রাত ১১টায় পুতিনের এই একতরফা যুদ্ধবিরতির সময়সীমা শেষ হয়।"
https://www.prothomalo.com/world/middle-east/qhjklkkdp3,"সৌদির মরুর বুকে বৃষ্টি, স্কুল চলবে অনলাইনে","সৌদি আরবের মরুর বুকে কয়েক দিন ধরে ঝরছে বৃষ্টি। আগামীকাল মঙ্গলবার পর্যন্ত বৃষ্টি ঝরবে বলে গতকাল রোববার সৌদি আরবের আবহাওয়া অফিস জানিয়েছে। কোনো কোনো এলাকায় শিলাবৃষ্টি ও তুষারপাতের আশঙ্কাও আছে। এদিকে বৃষ্টি হওয়ার কারণে সরাসরি না হয়ে স্কুল চলবে অনলাইনে।,সৌদি গেজেটের বরাত দিয়ে খালিজ টাইমসের খবরে এ কথা বলা হয়েছে।,সৌদি আরবের ন্যাশনাল সেন্টার অব মেটিওরোলজি (এনসিএম) রোববার জানিয়েছে যে মঙ্গলবার পর্যন্ত দেশের বেশির ভাগ অঞ্চলে বৃষ্টি ও বজ্রপাত হবে। মক্কা, মদিনা, আল জুফ, তাবুক, হেইল, আল কাসিম, আল শারকিয়া, রিয়াদ ও আল বাহাতে বৃষ্টি হবে। মাঝারি থেকে ভারী বৃষ্টি হবে এসব এলাকায়। মুষলধারে বৃষ্টির সঙ্গে শিলাবৃষ্টিও হতে পারে। এ ছাড়া আল লজ (জাবাল আল লজ), আলকান এবং আল দাহার পর্বতসহ তাবুক অঞ্চলে তুষারপাতের আশঙ্কা আছে বলে জানিয়েছে দেশটির আবহাওয়া অফিস।,জেদ্দা কর্তৃপক্ষ বাসিন্দাদের নিরাপদে থাকার পরামর্শ দিয়েছে। স্কুলের শিক্ষার্থীদের ক্লাস হবে অনলাইনে ‘মাদ্রাসাটি প্ল্যাটফর্মে’। এ অনলাইন ক্লাসে সবাইকে অংশ নিতে আহ্বান জানানো হয়েছে।"
https://www.prothomalo.com/business/3x686fyyuq,নির্বাচনের চেয়ে মেয়াদ বাড়ানোয় আগ্রহ বেশি,"তৈরি পোশাকশিল্পের মালিকদের সংগঠন বিজিএমইএর বর্তমান পরিচালনা পর্ষদ নির্বাচনকে পাশ কাটিয়ে নিজেদের মেয়াদ বৃদ্ধির উদ্যোগ নিয়েছে। ইতিমধ্যে এক জরুরি সভায় পর্ষদের মেয়াদ ছয় মাস বৃদ্ধির অনুমোদন নেওয়া হয়েছে। চূড়ান্ত অনুমোদনের জন্য শিগগির বাণিজ্য মন্ত্রণালয়ের বাণিজ্য সংগঠন (ডিটিও) অনুবিভাগে আবেদন করবে পরিচালনা পর্ষদ।,ফারুক হাসানের নেতৃত্বাধীন সম্মিলিত পরিষদ (নির্বাচনকালীন জোট) বিজিএমইএর পরিচালনা পর্ষদের দায়িত্ব নেয় ২০২১ সালের ১৩ এপ্রিল। আগামী এপ্রিলে তাদের মেয়াদ শেষ হওয়ার কথা। সংগঠনের গঠনতন্ত্র অনুযায়ী, পর্ষদের দায়িত্ব শেষ হওয়ার ১৫ দিন আগে ভোট গ্রহণ সম্পন্ন করতে হবে। তার ৯০ দিন আগে নির্বাচন কমিশন গঠনের বাধ্যবাধকতা রয়েছে।,খোঁজ নিয়ে জানা গেছে, বিজিএমইএর সভাপতি ফারুক হাসান গত বুধবার পর্ষদের জরুরি সভা ডাকেন। ওই সভার সূচিতে নির্বাচনের বিষয়টিও ছিল। এতে সম্মিলিত পরিষদের কয়েকজন পরিচালক বর্তমান পর্ষদের মেয়াদ ছয় মাস বাড়ানোর প্রস্তাব করেন। তাঁরা যুক্তি দেখান, রাশিয়া-ইউক্রেন যুদ্ধের কারণে বর্তমানে ক্রয়াদেশ কম। ফলে উদ্যোক্তাদের নির্বাচন করার মতো ‘এনার্জি নেই’। যদিও সংগঠনের নির্বাচনকালীন আরেক জোট ফোরামের ছয়জন পরিচালক এই সিদ্ধান্তের বিরোধিতা করেন। তাঁরা গঠনতন্ত্র মেনে নির্বাচন দেওয়ার দাবি জানান। শেষ পর্যন্ত পর্ষদে সম্মিলিত পরিষদ সংখ্যাগরিষ্ঠ থাকায় মেয়াদ বৃদ্ধির সিদ্ধান্তই নেওয়া হয়।,নাম প্রকাশ না করার শর্তে বিজিএমইএর একজন পরিচালক ,কে বলেন, চলতি বছরের শেষ বা আগামী বছরের শুরুতে জাতীয় নির্বাচনের কারণে বিজিএমইএর কমিটির মেয়াদ এক বছর বাড়ানোর পরিকল্পনা রয়েছে। তবে একবারে মেয়াদ ছয় মাসের বেশি বাড়ানোর সুযোগ নেই। ছয় মাস মেয়াদ বাড়লে বর্তমান পর্ষদ অক্টোবর পর্যন্ত দায়িত্ব পালন করতে পারবে। তখন জাতীয় নির্বাচনের আগে বিজিএমইএর ভোট করার পরিবেশ এমনিতেই থাকবে না।,সভায় পর্ষদের মেয়াদ ছয় মাস বাড়ানোর সিদ্ধান্তের বিরোধিতা করেন ফোরামের নেতা ফয়সাল সামাদ। গত রাতে তিনি ,কে বলেন, ‘গত এক-দুই মাসে এমসিসিআই ও ডিসিসিআইয়ের নির্বাচন হয়েছে। অন্য অনেক পণ্যভিত্তিক বাণিজ্য সংগঠনও নির্বাচনমুখী। ফলে বিজিএমইএর নির্বাচন অযৌক্তিকভাবে পিছিয়ে দেওয়ার চেষ্টা করা হচ্ছে। আমরা সময়মতো নির্বাচন চাই। এ জন্য আমরা দু–এক দিনের মধ্যে বাণিজ্যমন্ত্রী টিপু মুনশিকে স্মারকলিপি দেব।’,এ বিষয়ে বিজিএমইএর সহসভাপতি শহীদউল্লাহ আজিম বলেন, ‘আমরা ছয় মাস মেয়াদ বাড়ানোর অনুমতি নিয়েছি, তা চূড়ান্ত অনুমোদনের জন্য ডিটিও অনুবিভাগে আবেদন করব। সেটি পাস না–ও হতে পারে। সে জন্য আমরা নির্বাচনের জন্যও ইলেকশন কমিশন গঠন করব। আমরা সম্মিলিত পরিষদ দুভাবেই প্রস্তুতি নিয়ে রাখছি।"
https://www.prothomalo.com/bangladesh/district/qfue2e0afb,সিলেটে নুরুল হকের বিরুদ্ধে রাষ্ট্রদ্রোহ মামলার আবেদন,"গণ অধিকার পরিষদের সদস্যসচিব নুরুল হকের বিরুদ্ধে ‘বৈধ সরকার উৎখাতের ষড়যন্ত্র’ ও ‘রাষ্ট্রদ্রোহের’ অভিযোগ এনে সিলেটে মামলার আবেদন করা হয়েছে। গতকাল রোববার বিকেলে সিলেট কোতোয়ালি থানায় এ অভিযোগ এনে মামলার আবেদন করেন বাংলাদেশ মুক্তিযোদ্ধা মঞ্চ সিলেট জেলা শাখার সাধারণ সম্পাদক ইমন আহমদ।,নুরুল হকের বিরুদ্ধে লিখিত অভিযোগ পেয়েছেন বলে নিশ্চিত করেছেন সিলেট কোতোয়ালি থানার পরিদর্শক (তদন্ত) মো. আবুল কাহের।,ইমন আহমদের অভিযোগে উল্লেখ করা হয়, ৩ জানুয়ারি তিনি সামাজিক যোগাযোগমাধ্যম ও কিছু গণমাধ্যমে দেখতে পান যে নুরুল হক পবিত্র হজ পালনের কথা বলে বিদেশ সফরে গিয়ে ইসরায়েলের গোয়েন্দা সংস্থা মোসাদের এজেন্ট মেন্দি এন সাফান্দির সঙ্গে বৈঠক করেছেন। বৈঠকে বাংলাদেশের নির্বাচিত সরকারকে উৎখাতের ষড়যন্ত্র হয়েছে। অভিযোগে আরও উল্লেখ করা হয়েছে, বাংলাদেশ নিপীড়িত ফিলিস্তিনদের অধিকারের পক্ষে সব সময় থাকলেও ইসরায়েল ও মোসাদের সহযোগিতায় নুরুল হক ও তাঁর রাজনৈতিক দল গণ অধিকার পরিষদ রাষ্ট্রের মধ্যে ঘৃণা, বিদ্বেষ ও বিশৃঙ্খলা সৃষ্টি করে বৈধ সরকারকে উৎখাতের ষড়যন্ত্রে লিপ্ত রয়েছেন। এটি রাষ্ট্রদ্রোহের শামিল।,সিলেট কোতোয়ালি থানার পরিদর্শক (তদন্ত) মো. আবুল কাহের বলেন, রাষ্ট্রদ্রোহ মামলার আবেদন পেয়েছেন। তবে এই মামলা রেকর্ড করতে হলে স্বরাষ্ট্র মন্ত্রণালয়ের অনুমোদনের প্রয়োজন। আবেদনের বিষয়ে ঊর্ধ্বতন কর্মকর্তাদের সঙ্গে আলোচনা করে পরবর্তী ব্যবস্থা নেওয়া হবে।"
https://www.prothomalo.com/video/bangladesh/xrztuo1caw,,
https://www.prothomalo.com/world/pakistan/h1zd0z3ol2,পাকিস্তান কি আরেকটা যুদ্ধের মুখে,"আগুয়ান চরমপন্থা মোকাবিলায় দেশটিতে যে জাতীয় ঐকমত্য নেই, সেটা স্পষ্ট। অনেকে বলছেন, টিটিপির এবারের ঘোষণা কেবল চোরাগোপ্তা হামলায় সীমিত থাকবে না।,পুরোনো বছরটা পাকিস্তানের জন্য বাজেভাবে শেষ হলো। পাশাপাশি নতুন বছর এল একরাশ উদ্বেগ নিয়ে। তেহরিক-ই-তালেবান পাকিস্তান বা টিটিপি নভেম্বরের শেষ সপ্তাহে যুদ্ধবিরতি থেকে বেরিয়ে গেছে। এখন তারা ব্যাপক হামলায় অস্থির করে তুলেছে দেশকে। আত্মঘাতী হামলার ঘটনা ইসলামাবাদ পর্যন্ত এসে পৌঁছেছে। ,স্বভাবত পাকিস্তানজুড়ে খানিক নিরাপত্তাহীনতার বোধ হচ্ছে এখন। অনেক দেশ নিজেদের নাগরিকদের পাকিস্তানে যেতে নিষেধ করছে। ,টিটিপি সংগঠকেরা খাইবার পাখতুনখাওয়া এবং আশপাশের এলাকায় নিজস্ব প্রশাসক নিয়োগেরও ইঙ্গিত দিচ্ছেন। ,সরকার ও সশস্ত্র বাহিনী—উভয়ে পরিস্থিতি মোকাবিলায় প্রস্তুত বলে জানাচ্ছে। কিন্তু আগুয়ান চরমপন্থা মোকাবিলায় দেশটিতে যে জাতীয় ঐকমত্য নেই, সেটা স্পষ্ট। অনেকে বলছেন, টিটিপির এবারের ঘোষণা কেবল চোরাগোপ্তা হামলায় সীমিত থাকবে না। ঘটনায় যুক্ত হবে আফগানিস্তানও। পাকিস্তান প্রকৃতই এক অগ্নিপরীক্ষায় পড়ল। নিজ দেশে গোলাগুলির ঐতিহ্য তাদের পিছু ছাড়ছে না।,টিটিপির সঙ্গে বোঝাপড়ায় সমস্যা হলো এটা কোনো দল নয়—সম–আদর্শের একটা জোট। এ রকম শক্তির সব উপদলকে এক টেবিলে একমত করানো সহজ নয়। এরপরও গত জুনে টিটিপির সঙ্গে পাকিস্তান রাষ্ট্রের যুদ্ধবিরতি চুক্তি হয়। কিন্তু নভেম্বরে তারা একতরফা সেই ‘চুক্তি’ থেকে বেরিয়ে যায়। যুদ্ধবিরতি থেকে টিটিপির বেরিয়ে যাওয়ার বার্তা হলো—যুদ্ধক্ষমতায় আত্মবিশ্বাস বেড়েছে তাদের।,টিটিপি দেশটির উত্তর-পশ্চিমের পুরোনো ‘ট্রাইবাল’ এলাকায় স্বশাসন এবং নিজস্ব আইনে সমাজ পরিচালনা করতে চায়। পাকিস্তান সেনাবাহিনীকেও সেখান থেকে প্রত্যাহার চায় তারা। ,২০১৮ সালে পাকিস্তান সরকার স্বশাসিত এই এলাকা সংবিধানের ২৫তম সংশোধনীর মাধ্যমে খাইবার পাখতুনখাওয়ায় যুক্ত করে নেয়। পুরো দেশের জনসংখ্যার হিসাবে এখানে মাত্র ২ শতাংশ লোক। কিন্তু ভূরাজনৈতিক বিবেচনায় এটা গুরুত্বপূর্ণ এলাকা। দরিদ্র এই জনপদ পশতুভাষীদের বড় ভরকেন্দ্র। আফগানিস্তানে ২০০১ সালের আগে-পরে ধর্মীয় সশস্ত্রতা বাড়ার সময় পাকিস্তানের এসব এলাকা উজবেক, চেচেনসহ নানা দেশের সশস্ত্র গেরিলাদের নিরাপদ আশ্রয়স্থল হয়ে উঠেছিল। পশ্চিমের অনেক সামরিক ভাষ্যকার এই এলাকাকে ‘সশস্ত্রতার প্রজননক্ষেত্র’ও বলেন। ,ফল হিসেবে, ২০০১ সালে পাকিস্তান সেনাবাহিনী প্রথমবারের মতো স্বাধীনচেতা এ এলাকায় ঢোকে। এখানকার সীমান্তে দেড় শ চেকপোস্ট বসানো হয়। ট্রাইবাল নেতাদের নানান সুবিধা দিয়ে নিজেদের দিকে টেনে আনার চেষ্টাও চলে। কিন্তু এসবেও ‘সন্ত্রাসী তৎপরতা’ বন্ধ করা যায়নি। ফল হিসেবে ২০০৪ সাল থেকে পাকিস্তানি বাহিনী এ এলাকায় অনেকগুলো অভিযান চালায়। যার মধ্যে ২০১৪ সালের ‘জারব-ই-আজব’ (দ্রুত তীক্ষ্ণ আঘাত) ছিল আয়তনে বিশাল। স্থানীয় অনেক ট্রাইবালের জন্য এ অধ্যায়গুলো সুখকর ছিল না। তাদের চিরায়ত শান্তি ও স্বস্তির জীবন নষ্ট হয় এতে। যুক্তরাষ্ট্রের ড্রোন হামলায়ও এখানে অনেক মানুষ মারা যায়। টিটিপি এসব বেদনাকে দক্ষতার সঙ্গে ব্যবহার করে শক্ত জমিন করে নিয়েছে। ট্রাইবাল এলাকার দক্ষিণ ওয়াজিরিস্তানের লাদাহ’য় তাদের জন্ম। এসব জনপদে দেওবন্দি-বেরলভি এবং শিয়া-সুন্নি সংঘাতের পুরোনো পরম্পরাও আছে। টিটিপি এখন সবাইকে এক কাতারে আনছে। পাকিস্তান সেনাবাহিনীর পক্ষে এসব এলাকায় সামরিক অভিযান চালিয়ে পরিস্থিতি নিয়ন্ত্রণ দুরূহ। টিটিপির কাফেলায় ৭ থেকে ১০ হাজার পর্যন্ত যোদ্ধা আছে বলে সরকারিভাবেই মনে করা হয়।,পাকিস্তানে নিরাপত্তা বিষয়ে সিদ্ধান্ত নেওয়ার সর্বোচ্চ সংস্থা জাতীয় নিরাপত্তা কমিটি। ৩১ ডিসেম্বর এই কমিটির সর্বশেষ বৈঠক হয়। তাতে সরাসরি টিটিপির নাম না নিয়ে বলা হয়েছে ‘সন্ত্রাসী’রা পাকিস্তানের শত্রু। ইঙ্গিতটা বুঝতে কারও সমস্যা হয়নি। প্রশ্ন উঠেছে, যে শক্তিকে তারা এখন ‘শত্রু’ বলছে, তাদের সঙ্গে আগে আলোচনায় বসা হয়েছিল কেন। টিটিপি তো কখনো নিজেদের লক্ষ্য, আদর্শ এবং পথ সম্পর্কে কিছু গোপন বা আড়াল করেনি।,২০২২ সালের ২৩ জুন পাকিস্তানের পার্লামেন্টেও টিটিপির সঙ্গে দর–কষাকষি নিয়ে আলোচনা হয়। সেদিন সরকার বলেছিল, ‘সংবিধানের আলোকে’ই এ আলোচনা চলছে। তারও আগে, ২০২১ সালের ১১ সেপ্টেম্বর ,–এর সঙ্গে সাক্ষাৎকারে প্রেসিডেন্ট আরিফ আলভি সরকারকে পরামর্শ দেন টিটিপিকে ‘সাধারণ ক্ষমা’র জন্য! এ রকম পটভূমিতে সশস্ত্র বাহিনীও এদের সঙ্গে যুদ্ধ বন্ধ করে। বলা বাহুল্য, এসব সিদ্ধান্ত টিটিপিকে শক্তিশালী হয়ে উঠতে ভালোভাবেই সহায়তা করেছে। একদিকে সমঝোতার চেষ্টা, অন্যদিকে এখন তাকে ‘শত্রু’ হিসেবে হুমকি দিয়ে যুদ্ধ করতে চাওয়ার মতো স্ববিরোধী কৌশল পাকিস্তান কার পরামর্শে নিয়েছে এবং নিচ্ছে—সেটা রহস্যময়ই থেকে যাচ্ছে। রাষ্ট্রের ভেতর থেকে আরেক রাষ্ট্রের কোনো অন্তর্ঘাতমূলক কাজ কি না, এসব বিষয়েও প্রশ্ন থেকে যায়।,পুরোপুরি নিয়ন্ত্রণ করতে না পেরে পাকিস্তানের সামরিক আমলাতন্ত্র অনেক দিন ধরে আফগান তালেবানের সহায়তায় টিটিপিকে শান্ত রাখতে চেষ্টা করেছে। আফগান তালেবানও তাদের ‘মধ্যস্থতাকারী’ ক্ষমতাকে ইসলামাবাদের সঙ্গে দর–কষাকষির হাতিয়ার হিসেবে ব্যবহার করেছে। কিন্তু ইমরান সরকারের পতনের পর কাবুল-ইসলামাবাদ সম্পর্ক আগের মতো নেই। আবার টিটিপির প্রভাবের এলাকাও এখন আর কেবল ট্রাইবাল এলাকায় সীমিত নেই। ক্রমাগত দেশের বিভিন্ন স্থানে সেনা চৌকিতে হামলা চালাতে পারছে তারা। এ অবস্থায় জেনারেলদের ওপর টিটিপিকে নিয়ন্ত্রণের চাপ তৈরি হয়েছে।,দেশটিতে টিটিপির সশস্ত্রতার পাশাপাশি বালুচ সশস্ত্রতাও বাড়ছে এ মুহূর্তে। এটার দমন চাইছে বিশেষভাবে গণচীন। বেইজিংয়ের এই প্রত্যাশা পূরণেরও চাপ রয়েছে সশস্ত্র বাহিনীর ওপর। তবে বালুচদের বিরুদ্ধে কঠোর অবস্থান নিলেও টিটিপিকে শান্ত করতে সশস্ত্র বাহিনী হয়তো আফগান তালেবানের সঙ্গে বোঝাপড়ায় আরও সময় নিতে চাইবে এবং শেষ চেষ্টা করবে। একই সঙ্গে দুই শক্তির বিরুদ্ধে যুদ্ধে নামতে চায় না আর্মি। তারা চাইছে রাজনৈতিক সরকার টিটিপি প্রশ্নে কাবুলের ওপর কূটনীতিক চাপ বাড়াক। ,আফগানিস্তানের বর্তমান ক্ষমতাসীনদের সঙ্গে টিটিপির আদর্শিক মিল আছে। উভয়ে সমাজে ‘শরিয়া আইনে’র কঠোর প্রয়োগ চায়। সুতরাং টিটিপি যদি আফগানদের সহায়তা পায়, সেটা অস্বাভাবিক নয়। তারা এ রকম সহায়তা যে পাবে, সেটা পাকিস্তানের অজানা থাকার কথা নয়। টিটিপির সঙ্গে পাকিস্তানের ‘কর্মকর্তা’রা অতীতে যখন আলোচনা করেছেন এবং যুদ্ধবিরতিতে পৌঁছেছেন—সেসব কাবুলের মাটিতেই হয়েছে। তখনকার আইএসআই প্রধান জেনারেল ফয়েজ হামিদের নেতৃত্বে সেটা হতো। নিশ্চিতভাবেই রাজনীতিবিদদের অমতে বা অজান্তে ওসব হয়নি।,তা ছাড়া আফগান তালেবান ন্যাটোর বিরুদ্ধে যুদ্ধের সময় পাকিস্তানের বহু শহরে আশ্রয় পেয়েছে। দুই দেশের সীমান্তের ধরন এমন যে তালেবান নেতৃত্ব দুই দেশজুড়ে চলাফেরা করত। উভয় জনপদে তারা সমানতালে আদর্শ ও সংগঠন বিস্তার করেছে। পাকিস্তানের রাজনীতিবিদ ও গোয়েন্দা সংস্থাগুলোর এসব অজানা থাকার কথা নয়। পাকিস্তানের সশস্ত্র তালেবান সংগঠকেরা অনেকে যে এখনো আফগানিস্তানে আছে, সেটাও অসত্য নয়। বিষয়টি ২০২৩ সালে আবিষ্কৃত হওয়ার মতো কিছু নয়। টিটিপিকে নিয়ন্ত্রণে ব্যর্থ হয়ে তার দায় আফগানদের ওপর চাপিয়ে পাকিস্তানের নীতিনির্ধারকেরা এখন মূলত নিজ জনগণের ক্ষোভ থেকে নিজেদের রক্ষা করতে চাইছেন। ইসলামাবাদে স্বরাষ্ট্রমন্ত্রী রানা সানাউল্লাহ হুমকি দিয়ে বলেছেন, আফগান মাটিতে পাকিস্তানবিরোধী সন্ত্রাসীদের ওপর হামলা চালানোর বৈধ অধিকার তাঁর দেশের আছে। এ রকম হামলার পরবর্তী ফল পাকিস্তানের জন্য ক্ষতিকর হতে বাধ্য। পাকিস্তানের জন্য এ পরিস্থিতি দুই ধারী তলোয়ারের মতো। সমস্যা থেকে মুক্তির সহজ কোনো বিকল্প নেই।,২০২১ সালের আগস্টে আফগানিস্তানে তালেবান ক্ষমতা দখলে পাকিস্তানের সামরিক আমলাতন্ত্র উল্লসিত ছিল। পাকিস্তান প্রশাসন এতে আফগানিস্তানে নানা ধরনের কৌশলগত সুবিধা পাবে বলে অনুমান করা হচ্ছিল। বিশেষ করে সেখানে ভারতের কৌশলগত অবস্থান তালেবান আমলে ন্যূনতম হয়ে পড়ে। এসব বিবেচনায় নভেম্বর-ডিসেম্বরে চমন সীমান্তে আফগানদের গুলিতে বহু পাকিস্তানি হতাহত হওয়ার পরও ইসলামাবাদ নিজেদের সংযত রেখেছে। টিটিপিকে কেন্দ্র করে কাবুলের সঙ্গে সম্পর্ক শীতল করা ইসলামাবাদের জন্য যে বিপর্যয়কর হবে, সেটা পাকিস্তানে সবাই জানে, মানে, বোঝে।,চমনের অপর দিকে কান্দাহার—আফগান তালেবানের ‘আধ্যাত্মিক’ রাজধানী। এখানে সীমান্ত হামলার পরও পাকিস্তানের ধৈর্য জানিয়ে দিচ্ছিল এখনো তারা ‘কান্দাহার’কে খেপাতে চায় না। মার খাওয়ার পরও দুই দেশের সমস্যা ‘কূটনীতিক’ভাবে সমাধানের কথা বলেছে তারা। কিন্তু পরের দুই মাসে পরিস্থিতির নাটকীয় অবনতি ঘটল টিটিপির জোরদার হামলায়। ,এখন কাবুলের নীতিনির্ধারকদের কঠোর বার্তা দিতে গিয়ে আফগানিস্তানে টিটিপি নেতাদের গোপন অবস্থানে পাকিস্তান বোমা ফেলা শুরু করলে কাবুল সরকারকে জনগণের সামনে ভাবমূর্তি রক্ষায় পাল্টা অবস্থান নিতেই হবে। কাবুল থেকে নিশ্চিতভাবে তখন ‘ডুরান্ট লাইনে’র যৌক্তিকতা নিয়েও প্রশ্ন তোলা হবে। পশতুরা অতীতে বহুবার ব্রিটিশদের রেখে যাওয়া এই সীমান্তরেখা নিয়ে আপত্তি তুলেছে। ডুরান্ট লাইনের ন্যায্যতা নিয়ে প্রশ্ন ওঠা পাকিস্তানের জন্য বিব্রতকর। তা ছাড়া ভারতের সঙ্গে সীমান্তে পুরো মনোযোগ রাখতে পাকিস্তানি সশস্ত্র বাহিনী সব সময় চেয়েছে আফগান সীমান্ত শান্ত থাকুক। সেই প্রত্যাশা এখন ঝুঁকিতে পড়তে যাচ্ছে। ,টিটিপির পাশাপাশি পাকিস্তানের এখনকার আরেক প্রতিপক্ষ অর্থনৈতিক দুরবস্থা। চারদিকে অর্থের উৎস খুঁজছে সরকার। এর মধ্যে যুক্তরাষ্ট্রের কাছ থেকে ২০২৩ সালে পাকিস্তান যেসব সামরিক-বেসামরিক সহায়তা পাওয়ার কথা, তাতে এবার দুটি শর্ত যুক্ত হয়েছে। একটা হলো নারীশিক্ষার পরিবেশ তৈরি; আরেকটা পাকিস্তান-আফগানিস্তান সীমান্তকে ‘সন্ত্রাস’মুক্ত রাখা। নারীশিক্ষার তহবিলটা বেশ বড়—প্রায় ২০ কোটি ডলারের (,, ২৪ ডিসেম্বর)। এটা ২০২০ সালের অনুরূপ তহবিলের প্রায় ২০ গুণ বড়। আর্থিক সংকটে থাকা পাকিস্তান এই বিপুল ডলার যেকোনো মূল্যে পেতে আগ্রহী। ,অন্যদিকে বালুচ এলাকায় চীনের বিপুল বিনিয়োগ রক্ষাও অবহেলার অযোগ্য দায়। চীন পাকিস্তানের ‘সব মৌসুমের প্রধান সামরিক বন্ধু’। অথচ বেলুচিস্তানে উভয়ের বিপুল বিনিয়োগ পুনঃপুন সন্ত্রাসী হামলায় পড়ছে। ২০১৮ সাল থেকে চীনের অনেক নাগরিক খুন হলেন সেখানে। করাচি বিশ্ববিদ্যালয়ে কনফুসিয়াস ইনস্টিটিউটও গত এপ্রিলে আক্রান্ত হয়।,যুক্তরাষ্ট্র ও চীনের মনোভাব স্পষ্ট—তারা টিটিপি এবং সশস্ত্র বালুচদের বিরুদ্ধে সেনা অভিযান চাইছে। যুক্তরাষ্ট্র ৪ জানুয়ারি এমনও ইঙ্গিত দিল, টিটিপিকে থামাতে তারা আফগানিস্তানে পাকিস্তানের আক্রমণেও সমর্থন দেবে। কিন্তু পাকিস্তান আর্মি এ রকম অভিযানের সফলতা নিয়ে নিশ্চিত নয়। ,সামরিক বিশেষজ্ঞদের এ নিয়ে দ্বিমত কম—টিটিপি নিয়ে পাকিস্তানের আজকের অবস্থা অবধারিত ছিল। এ জন্য মূলত দেশটির নীতিনির্ধারকেরা দায়ী। ধর্মীয় সশস্ত্র পন্থার বিষয়ে করণীয় কী হবে, সে সম্পর্কে রাজনীতি ও প্রশাসনে কখনো ঐকমত্য দেখা যায়নি। বরং এ রকম শক্তির প্রতি প্রশাসনের একাংশের গোপন সহানুভূতি ছিল। কেউ কেউ ‘খারাপ চরম পন্থা’ এবং ‘সহনশীল চরম পন্থা’ নামে দুটি ধারা শনাক্ত করে শেষটির প্রতি নমনীয় নীতি নেওয়ার পক্ষে বলেছে। তাদের রাজনৈতিক স্বার্থে ব্যবহারও করেছে।,পাকিস্তানের আফগাননীতিও দেশের ভেতরে ধর্মভিত্তিক সশস্ত্রতায় শক্তি জুগিয়েছে। টিটিপি সমর্থকদের এখনকার যুক্তিটি স্পষ্ট—পাকিস্তান সরকার যদি আফগানদের মদদ দিতে পারে, তাহলে নিজ দেশে একই আদর্শবাদীদের বাধা দেবে কেন? যে পাকিস্তান সশস্ত্র বাহিনী আফগান তালেবানের বন্ধু সংস্থা ছিল, তারা কীভাবে নিজ ভূমিতে নিজ তালেবানের বিরুদ্ধে এখন যুদ্ধ করতে পারে? এই যুদ্ধের নৈতিক প্রণোদনা দুর্বল। রাষ্ট্র রক্ষায় পাকিস্তানের নৈতিক শক্তি হয়তো আফগান মাটিতে বহু আগে নিহত হয়ে থাকবে।,●, ইতিহাস বিষয়ে গবেষক"
